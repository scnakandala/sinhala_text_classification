<ART>
හයිටිය – 2

තමා හයිටිය අතහැර 'පලා ගියේ' කැමැත්තකින් නොව ඇමරිකාවේ බලකිරීම නිසා බව මධ්‍යම අප්‍රිකා ජනරජයේ දේශපාලන රැකවරණ ලැබූ ඇරිස්ටයිඩ් බංගු නගරයේදී කළ ප්‍රකාශය ඇමරිකන් රජය විසින් ප්‍රතික්ෂේප කැරුණු අතර, ජනාධිපතිවරයා සිය කැමැත්තෙන් රටෙන් පිටව ගිය බව ද කියා තිබිණි. එහෙත් කැලිපෝනියාවේ ඩිමොක්‍රටික් පාක්ෂික මන්ත්‍රී මැක්සන් වේටර්ස් මේ ගැන සිය අදහස පළ කරමින් කියා සිටියේ ගිය බදාදා තමා ඇරිස්ටයිඩ්ට දුරකතනයෙන් කතා කළ විට හයිටියෙන් පිටවීමට ඇමරිකාව තමාට බල කළ බව ඔහු යළිත් තහවුරු කළේ, එය පැහැර ගැනීමකට සමාන කරමින් බව ද සඳහන් කරමිනි.
ඇමරිකාවේ ව්‍යවස්ථාදායකය තුළ මේ පිළිබඳ පවතින මතය රිපබ්ලිකන් සහ ඩිමොක්‍රටික් පක්ෂ අනුව බෙදී පවතින බවක්ද පෙනී යයි. රිපබ්ලිකන් පක්ෂ නියෝජිත පෝටරි යොන් කියා ඇත්තේ ඉතාම හොඳ ප්‍රතිඵල දෙන පියවර ඇමරිකන් රජය විසින් ගෙන ඇති බවකි.
ජීන් බර්ට්රන්ඩ් ඇරිස්ටයිඩ් යනු හයිටියෙන් පළා යාමේ ඉරණමට ගොදුරු වූ පළමු රාජ්‍ය නායකයා නොවේ. එමෙන්ම, අවසාන රාජ්‍ය නායකයාද විය නොහැකිය. ඇරිස්ටයිඩ් පිළිබඳ කැපී පෙනෙන විශේෂයක් නම් ප්‍රජාතන්ත්‍රවාදයේ ශුභාරංචිය පතුරුවීම් වස් ඇමරිකාව විසින් දේශපාලන අඹරේ ඉහළටම නැංවුණු ඔහු, එම ඇමරිකාව විසින්ම ඉතිහාසයේ කුණු බක්කියට තල්ලු කරනු ලැබීමය.
හයිටියේ සමස්ත ඉතිහාසය පීඩිතයන් විසින් පීඩකයනට එරෙහිව කැරුණු සනාතන අරගලයේම කොටසක් වුවද, හොඳ නරක දෙක දෙපැත්තෙන්ම, සුළු වශයෙන් හෝ තමන්ගේ ප්‍රතිරූපයක්ද එරටට හිමිය. 1804 දී වර්තමාන හයිටි සමූහාණ්ඩුව බිහි වූයේ වහල් මෙහෙයට එරෙහි ප්‍රගතිශීලි චින්තනය ඔස්සේ ක්‍රියාකාරී වූ ටුසෙන්ට් නම් කළු වහල් නායකයාගේ ප්‍රයත්න ඔස්සේය. කැරිබියන් කලාපයේ ඉතාම දුප්පත් රට වන එය දකුණෙන් අත්ලාන්තික් සාගරයත්, නැගෙනහිරින් ඩොමිනිකන් ජනරජයත්, දකුණෙන් කැරිබියන් මුහුදත්, කියුබාව සහ එරට වෙන්වන වින්වර්ඩ් සමුද්‍ර තිරය බටහිරෙනුත් ඇතිව පිහිටා ඇත. කැරිබියන් කලාපය තුළ යුරෝපීය අධිරාජ්‍යවාදීන් ලෙස ස්පාඤ්ඤය සහ ප්‍රංශය අතීතයේදී ගෙන ගිය සූරා කෑමේ ප්‍රතිපත්තිය මෙන්ම, පසුව උතුරු ඇමරිකන් අධිරාජ්‍යවාදයේ ආධිපත්‍යයත් අත්දුටු හයිටිය පසුගිය වසර දෙක තුළ හමුදා කුමන්ත්‍රණ, දේශපාලන ප්‍රචණ්ඩත්වය, දක්ෂිණාංශික පැසිස්ට් පාලනය ඇතුළු හැලහැප්පීම් ඔස්සේ පරිනාමය වූයේ විසිවන ශත වර්ෂයේ ඉතාම අසාමාන්‍ය ආඥාදායකත්වයෙක කටුක රසද විඳ ගනිමිනි. පියාගෙන් පුතාට ජනාධිපතිත්වය පැවැරෙන සමූහාණ්ඩු ව්‍යවස්ථාවක් ඇති කර ගත් එකම රට හයිටිය බව කීම නිවැරදි විය හැකිය. 1957 දී ප්‍රංශුවා ඩුවේලියර් එහි ජනාධිපතිත්වයට පත් වූයේ කලෙක සිට පැවැති දේශපාලන අස්ථාවරත්වය අවසන් කරමින් වුවද, මෑත යුගයේ ඉතාම සංවිධිත පවුල් ආඥාදායකත්වයට ද එයින්ම මඟ පෑදිණි. දේශපාලන විරුද්ධවාදීන් කෙරෙහි දැඩි බියක් දැක්වූ ඩුවේලියර් 1958 ජූලි 31 වැනිදා ආඥාදායකත්ව ඉතිහාසයේ නව මඟක් හෙළි කර ගනිමින් ආඥා මගින් රට පාලනය කිරීමේ බලතල තමනට පවරා ගත් අතර, ටොන් ටොන් මැකුටි නම් විශේෂ පෞද්ගලික රහස් පොලිසිය ඇති කැරැ විරුද්ධවාදීන් 20,00කට අධික පිරිසක් හොර රහසේ ක්‍රමානුකූලව මරා දැම්මේය. තමන්ගේම නියෝජිතයන්ගෙන් යුත් 'පාර්ලිමේන්තුවක්ද' පිහිටුවා ගත් ඔහු සිය පුත්‍රයා වූ ජීන් ක්ලෝඩ් තමාගෙන් පසු ජනාධිපති පදවියට පත් කර ගැනීමට හැකි ලෙස ව්‍යවස්ථාව සංශෝධනය කැර 1971 අප්‍රේල් 21 වැනිදා මිය ගියේ දහ නව හැවිරිදි වියේ පසු වූ සිය පුත්‍ර ෂීන් ක්ලෝඩ් ලොව ලාබාලම ජනාධිපති වන තැනට කටයුතු සලසමිනි. සිය ආඥාදායක පියාගේ ඒකාධිපති මාවත තවත් පෝෂණය කරමින් ෂීන් ක්ලෝඩ් කළේ තමාට දිවි ඇති තෙක් යාවජීව ජනාධිපති ලෙස පත් විය හැකි පරිදි 1985 දී ව්‍යවස්ථාව යළිත් සංශෝධනය කිරීමයි. එහෙත් හිතුවක්කාර මෝඩ පුත්‍රයෙකු වූ ෂීන් ක්ලෝඩ්ට ජනාධිපතිකම කළ හැකි වූයේ ටික කලක් පමණි. අනුක්‍රමයෙන් පෙළ ගැසුණු ජනතා විරෝධය මහා බලවේගයක් බවට පත් වූ විට, 1986 දී හයිටියෙන් පලා ගොස් ප්‍රංශ රිවේරාහි පදිංචි වීමට ඔහුට සිදු විය. දැනට 51 වැනි වියේ පසුවන ජීන් ක්ලෝඩ් ගිය සතියේ ප්‍රකාශයක් කරමින් රටේ උද්ගත වී ඇති අලුත් තත්ත්වය හමුවේ යළි සිය රට පැමිණීමට තමාට අවශ්‍ය වී ඇති බවද ඒ සඳහා රාජදූත ගමන් බලපත්‍රයක් අයදුම් කර ඇතැයි ද කියා තිබිණ. තකතීරු ආඥාදායකයකු වන ඔහු යළි පැමිණියත් හයිටියේ රාජ්‍ය නායකයා වීම උගහට බවට පොදු විශ්වාසයක් ඇතත්, සිය රට පැමිණීමට ඔහුගෙන් පළවූ වුවමනාව සහ ඉඟිය පවා ඉතා අප්‍රසන්න සංඥාවක් ලෙස ලොව පුරා ප්‍රජාතන්ත්‍රවාදීන් සහ මානව හිමිකම් ක්‍රියාකාරීනට පෙනී ගොස් තිබේ. ඔහු රටෙන් පැන ගිය පසු මිලිටරි ජුන්ටාවක් අතට පාලනය අත් වූ අතර, ඉන්පසු ඇතිවූ හමුදා බල අරගල ඔස්සේ අවසන් වරට පත් වූ හමුදා ජනාධිපතිවර ජනරල් පොස්පර් අව්රල් ද ජනාධිපති ධූරයෙන් 1990 දී ඉල්ලා අස්වී රටෙන් පලා ගියේය. දුප්පතුන් වෙනුවෙන් අභීතව කතා කළ කතෝලික පූජකවරයකු ලෙස ප්‍රබල සමාජ - දේශපාලන පෞරුෂයක් ගොඩ නගා ගත් ජීන් බර්ට්රන්ට් ඇරිස්ටයිඩ් ජාත්‍යන්තර අධීක්ෂණය යටතේ 1990 ජනාධිපතිවරණයට ඉදිරිපත් වී සුවිශාල ජයග්‍රහණයක් ලබා ගත්තේ එබඳු පසුබිමක් ඇතිවය.

<PIC>
හයිටි අගනුවර ඇමරිකන් තානාපති කාර්යාල ගොඩනැගිල්ලේ වහලක් මත මුරකාවලෙහි යෙදෙන ඇමරිකන් භට පිරිසක්. (රොයිටර්) </PIC>
</ART>
<ART>
විදෙස් ලිපිය ඉතිරි

1991 දී යුද හමුදා කුමන්ත්‍රණයකින් ඇරිස්ටයිඩ් බලයෙන් පහ කැරුණු හමුදා ඇමරිකන් අනුග්‍රහය ඇතිව 1994 දී ඔහු යළිත් සිය රට පැමිණ ජනාධිපතිත්වයේ කටයුතු බාර ගත්තේ කැරිබියන් ප්‍රජාතන්ත්‍රවාදයේ ප්‍රතිමුර්තිය බවට පත් වෙමිනි. කෙසේ වුව ද, පසුගිය කාලයේ දී ඔහු ගේ පාලනය යටතේ දූෂණය සහ භීෂණය රජ කරන්නට වූ බවටත්, මානව හිමිකම් උල්ලංඝනය විශාල ලෙස සිදු වු බවටත් චෝදනා නැඟිණි. ප්‍රජාතන්ත්‍රවාදය මෙන් ම ප්‍රශස්ත පාලනය ද උදෙසා ලබා දුන් අවස්ථාව ඔස්සේ හයිටියට සේවයක් සැලසීමට ඔහු අපොහොසත් වූ බව ඇමරිකාවේ දී තර්කය විය. කෙසේ වුව ද අද සිදු වී ඇත්තේ නීතියේ ආධිපත්‍යය වෙනුවට ප්‍රචණ්ඩත්වයේ ආධිපත්‍යය හයිටිය තුළ රජ වීමයි. අඩු ගණනේ ප්‍රජාතන්ත්‍රවාදයේ "රාමුව" ආරක්ෂා කර ගැනීමට හෝ ක්‍රියා කළ ඇරිස්ටයිඩ් බේරා ගැනීමට නිසි වේලාවේ දී ඇමරිකාව ක්‍රියා කළ යුතුව තිබිණියි මතයක් ඇත. එසේ වී නම්, ඇරිස්ටයිඩ් සිය පාලනයේ අවසන් කාලයේ දී කියා සිටි පරිදි, ඔහු ගේ ජනාධිපතිත්වයේ ඉතිරි කාල සීමාව තුළ විරුද්ධවාදීන් සමඟ බලය බෙදා ගැනීමේ පදනමක් මත, අර්බුදය මේ තරමට මෝරා ඒමෙන් වළකා ගත හැකිව තිබිණි. එහෙත් ඇරිස්ටයිඩ් පන්නා ගැනීමෙන් මෙහා කිසිම ආකාරයේ සම්මුතියකට කැරලිකරුවන් කැමැති නොවූහ. සම්මුතියක් ඇති කර ගැනීම උදෙසා බර දැමීමට ඇමරිකාව ඉදිරිපත් වූයේ නැත. මේ නිසා අර්බුදයේ වාසිය ප්‍රචණ්ඩත්වයේ බලවේගවලට හිමි විය. එහෙත් ප්‍රශ්නය විසැඳී නැත. මන්ද යත්, ඇරිස්ටයිඩ් පන්නා ගැනීමට ඇති වුවමනාව මිස, ඔහු පන්නා ගත් පසු කළ යුත්තේ කුමක් ද යන්න ගැන කිසිම වැඩපිළිවෙළක් කැරලිකරුවන්ට නොවූ බැවිනි. රට තුළ බහු ජාතික විදේශ හමුදාවක පුරෝගාමිත්වය උසුලන ඇමරිකාවට එබඳු වැඩපිළිවෙළක් ඇත් ද? ඇත්නම්, හයිටි ජනතාවට එය පිළිගත හැකිවේ ද? දැන් ප්‍රශ්නය එයයි.
</ART>
<ART>
ලන්ඩන් විත්ති
සුමිත් කඩවත ගේ ලන්ඩන් නුවර සිට

නිදහස් සන්ධානයෙන් ශ්‍රී ලාංකිකයින්ට ආයාචනා!
එක්සත් රාජධානියේ එක්සත් නිදහස් සන්ධානය ළඟ එන මැතිවරණයේ දී තම අපේක්ෂකයින්ට ඡන්දය දී පාර්ලිමේන්තුවේ වැඩි බලයක් නව රජයට ලබා දෙන මෙන් ශ්‍රී ලංකාවේ වෙසෙන තම ඥාතීන් සහ හිතවත් පිරිස් දැනුවත් කරන මෙන් බ්‍රිතාන්‍යයේ වෙසෙන ශ්‍රී ලාංකිකයෝ පසුගිය දා ලන්ඩන් නුවර "ලිහිණියා අවහන්හලේ" දී දෙවැනි වරටත් පවත්වන ලද රැළියේ දී ආයාචනා කර සිටියහ. ශ්‍රී ලංකා නිදහස් පක්ෂය ජනතා විමුක්ති පෙරමුණ යන පක්ෂ දෙකෙහි සාමාජිකයින්ට අමතරව ස්වාධීන කණ්ඩායම්වල සාමාජිකයින් බොහෝ දෙනෙකු සහභාගී වූ මෙම රැළියේ මුලසුන හොබවන ලද්දේ ශ්‍රී ලංකා නිදහස් පක්ෂ එක්සත් රාජධානි ශාඛාවේ සභාපතිනි රානී බුලත්වල මහත්මිය විසිනි.
වාද විවාදවලින් පිරි රැළියේ උණුසුම් භාවය වඩාත් තීව්‍ර කරමින් "හෙළ උරුමය" එක්සත් රාජධානි ශාඛාවේ ප්‍රධාන සංවිධායක රංජිත් දසනායක සහ එක්සත් ජාතික පක්ෂ බ්‍රිතාන්‍ය ශාඛාවේ සම ලේකම් රොහාන් එලියතම්බි යන මහත්වරු පක්ෂ තරණය කරමින් සන්ධාන වේදිකාවට පැමිණ මෙතැන් පටන් තම සහයෝගය නිදහස් එක්සත් සන්ධානයට ලබා දෙන බව ප්‍රසිද්ධියේ ප්‍රකාශ කළහ.
හෙළ උරුමය සංවිධානයේ ආරම්භක සාමාජිකයෙකු වන රංජිත් දසනායක මහතා දේශනයක් කරමින් පවසා සිටියේ මෙවර මැතිවරණයේ දී 'හෙළ උරුමය' ක්‍රියා කරන ආකාරය තමා තදින් ම ප්‍රතිකේෂ්ප කරන නිසා මෙලෙස එම සංවිධානයෙන් සමුගැනීමේ තීරණය කළ බව ය.
පසුගිය වසර 12 මුළුල්ලේ එක්සත් ජාතික පක්ෂය සම්පූර්ණයෙන් ම තමන් රැවටී යැයි රොහාන් එලියතම්බි මහතා චෝදනා කළේ ය. මින් ඉදිරියට සන්ධානයට තමා ගේ සම්පූර්ණ සහයෝගය ලබා දෙන බවට ඔහු ප්‍රතිඥා දුන්නේ ය.
එක්සත් ජාතික පක්ෂයේ කොළඹ දිස්ත්‍රික් හිටපු නාගරික මන්ත්‍රීවරයෙකු වන සෙනරත් කළුබෝවල මහතා ද මෙවර සන්ධානයට තම සහයෝගය ලබා දෙන බවට මෙහි දී ප්‍රතිඥා දුන්නේ ය. ජේ. ආර්. ජයවර්ධන මහතා විසින් හඳුන්වා දෙන ලද ව්‍යවස්ථාව ශ්‍රී ලංකා දේශපාලන ඉතිහාසයේ සිදු වූ මහා විනාශයක් ලෙස මීට පෙර කතා කළ කථිකයින් පෙන්වා දුන් අතර ලබන අප්‍රේල් 02 වැනිදාට මැතිවරණය පැවැත්වීමේ අවස්ථාව සලස්වා දුන්නේත් එම ව්‍යවස්ථාව ම බව අමතක නොකළ යුතු යැයි කළුබෝවල මහතා පැවසුවේ සභාව සිනහ ගන්වමිනි.
එක්සත් රාජධානියේ "සිංහල සංගමයේ" ප්‍රධාන සංවිධායක ඩග්ලස් වික්‍රමරත්න මහතා පවසා සිටියේ තම සංවිධානය කිසි විටෙකත් දේශපාලන පක්ෂවලට ගැති නොවන මුත් මෙවර එක්සත් සන්ධානයට උපකාර කිරීමට ඉදිරිපත් වූයේ ජාතික අවශ්‍යතාවක් ඉටු කිරීමට බව ය. අද සන්ධානය අප ඉදිරියේ මෙලෙස පොරොන්දු වෙන දේ ඡන්ද ජයග්‍රහණයකි. පසුව ඉෂ්ඨ කිරීමට අපොහොසත් වුවහොත් නැවත තම සංවිධානය ඔවුනට විරුද්ධව නැගී සිටීමට කිසි විටෙකත් නොපැකිලෙන බව ද වික්‍රමරත්න මහතා තවදුරටත් පවසා සිටියේ ය.
එක්සත් නිදහස් සන්ධානයේ ජාතික ලැයිස්තුවෙන් අත්තනගල්ල ආසනය සඳහා තරග කරන ශ්‍රී ලංකා නිදහස් පක්ෂ එක්සත් රාජධානි ශාඛාවේ ප්‍රධාන ලේකම් කීර්ති සුමනසේකර මහතා නව සන්ධාන රජයේ යෝජිත පංච මහ ප්‍රතිපත්තිය ගැන දීර්ඝ විස්තරයක් කළේ ය.
ශ්‍රී ලංකාව අනුගමනය කරන අදූර දර්ශී විදේශ ප්‍රතිපත්තිය නිසා අද අපි ලෝකයේ අතරමං වූ රටක් බව ද ප්‍රකාශ කළ ඔහු ශ්‍රී ලංකා ජාතිය මුහුණ පා ඇති මේ භයානක තර්ජනයට අතහිත දීමට කිසිම රටක් ඉදිරිපත් නොවීම කනගාටුවට කරුණක් බව ද පැවසී ය.
අනුරාධපුර ලෝවාමහාපායේ ගල්කණු ග්‍රැනයිම් ලෙස විකිණීමට උත්සාහ කරන ඇමතිවරුන් සිටින වර්තමාන රජය වහා පරාජය කොට කාටත් සාධාරණයක් ඉටු කරන නව රජයක් පත් වෙන දිනය එතරම් ඈත නොවන බව ද සුමනසේකර මහතා ප්‍රකාශ කළේ ය. මඩකලපුව දිස්ත්‍රික්කයේ පොදු ජන එක්සත් පෙරමුණ මන්ත්‍රී සෞම්‍යනාදන් මහතා ද රැළියට සහභාගි වෙමින් මෙවර නැගෙනහිර පළාතේ ජයග්‍රහණය සන්ධානයට නියත බව පැවසුවේ ය.
එක්සත් රාජධානියේ ජනතා විමුක්ති පෙරමුණේ ප්‍රධාන සංවිධායක දර්ශන හෙට්ටිආරච්චි මහතා පවසා සිටියේ ළඟ එන මහ මැතිවරණයේ දී එක්සත් ජාතික පක්ෂය පැරදවීම ජාතික අවශ්‍යතාවයක් සේ සලකා ජනතා විමුක්ති පෙරමුණ ශ්‍රීලනිපය සමග සන්ධානගත වූ බව ය.
අධිරාජ්‍යවාදී බලවේගයන් ගේ අතකොලුවක් වූ ප්‍රභාකරන් සමග පමණක් තම රජය සාකච්ඡා නොපවත්වන අතර මුළු ද්‍රවිඩ ජනතාවත් අනෙකුත් සුළු ජාතිකයිනුත් සමග සාකච්ඡා මාර්ගයෙන් ස්ථිර සාර පිළිතුරු සෙවීමට තම රජය යුහුසුළු වෙනු ඇතැයි ද හෙතෙම පැවසුවේ ය. දූෂණයෙන් තොර පිරිසක් පාර්ලිමේන්තුවට යවන බවට ද හෙට්ටිආරච්චි මහතා ප්‍රතිඥා දුන්නේ ය. ශ්‍රී ලංකාව තුළ සිටින තම සියලු ඥාතීනට සහ හිතවතුන්ට මේ පණිවිඩය ලබා දී ළඟ එන මැතිවරණයේ දී වැඩි බලයක් සන්ධානයට ලබා දෙන මෙන් තමා ආයාචනය කරන බවත් හෙතෙම ඉල්ලා සිටියේ ය.

බ්‍රිතාන්‍ය ජාතිකයන් පස් දෙනා නිදහස්!
වසර දෙකක් තිස්සේ ත්‍රස්තවාදීන් යැයි සැකපිට ගුවන්තනාමෝ <FRWD>(GUANTANAMO)</FRWD> කලමුවේ අත්අඩංගුවේ තබා ගත් බ්‍රිතාන්‍ය ජාතිකයින් පස් දෙනා පසු ගිය 09 වැනි දා මුදාහැරිණි. විශේෂ ගුවන් යානාවකින් ලන්ඩනය බලා රැගෙන ආ මේ පිරිස වැඩිදුර පරීක්ෂණ සඳහා ලන්ඩන් නුවර විශේෂ පොලිස් ආරක්ෂක අංශයකට ගෙන යාමෙන් අනතුරුව තම නිවෙස් බලා යාමට අවසර දෙන ලදී.

බ්‍රිතාන්‍ය මහ කොමසාරිස් උතුරට යයි
ශ්‍රී ලංකාවේ බ්‍රිතාන්‍ය මහ කොමසාරිස්වරයා පසුගිය 9 වැනි දා කිලිනොච්චියට ගොස් එල්. ටී. ටී. ඊ. නායකත්වය හමු වූ බව බී. බී. සී. ලෝක සේවය එංගලන්තයේ දී ප්‍රකාශ කොට තිබිණි. උතුරු - නැගෙනහිර සාධාරණ මැතිවරණයකට අවශ්‍ය පසුබිම වහා සකස් කරන බවට මෙහි දී එල්. ටී. ටී. ඊ. දේශපාලන නායක තමිල් සෙල්වන් මහතා මහ කොමසාරිස්වරයාට ප්‍රතිඥා දී තිබුණි.

"උතුරේ රාහුල" ලන්ඩනයේ දී
'උතුරේ රාහුල' 'දේශපාලුවෝ' 'කොමාන්ඩෝ දියසේන' ආදී ජනප්‍රිය වේදිකා නාට්‍ය රැසක් රචනා කරමින් ශ්‍රී ලාංකික රසික සිත් අතර නමක් රැන්දූ 'සුගත් සමරකෝන්' දිගු නිහඬතාවය බිඳ දමමින් ලන්ඩනයේ දී නැවතත් එම කටයුතු අරඹා ඇත. උපන් දේශයත් එහි පීඩිත ජනතාවත් වෙනුවෙන් තහනම් තහංචි හිරිහැර මැද අගනා නිර්මාණයන් රැසක් බිහි කළ සුගත් මව්බිමෙන් දහස් ගණනක් දුරින් වෙසෙන ශ්‍රී ලාංකික සහෘදයන් වෙනුවෙන් තම මෙහෙවර දියත් කිරීමේ ආරම්භක පියවර ලබන 14 වැනි දින ගන්නා බව දැනගන්නට ලැබිණි. සුගත් විසින් රචනා කළ ගී සියල්ල එක් රැස් කොට 'කඩු පන්හිඳ' නම් ගී පටියක් සහ සංයුක්ත තැටියක් දොරටු වැඩීමේ උලෙළක් ද පැවැත්වීමට නියමිත ය. සුගත් සමරකෝන් ගේ නිර්මාණ ගී දැහැන දොරට වඩින මේ සොඳුරු සැන්දෑවේ ඔහු විසින් රචිත <FRWD>BLIND WOMAN AND THE FUNNY MAN</FRWD> නම් නවතම වේදිකා නාට්‍ය ග්‍රන්ථය ද (අන්ධ ගැහැනිය හා විකටයා) එළිදැක්වීමට නියමිත ය.
සුනිල් එදිරිසිංහ, සුනිල් පෙරේරා, ටී. එම්. ජයරත්න, ලතා වල්පොල, අතුල - සමිතා, ග්‍රැන්විල් රොද්‍රිගෝ රොද්‍රිගෝ ආදීන් ගැයූ දේශාභිමානී ගී සමග ශ්‍රී ලංකාවේ වර්තමාන තත්ත්වය ගැන ජනප්‍රිය බයිලා ගායකයින් රැසක් ගයන නව ආකාරයේ බයිලා ගී ඇතුළත් මෙම සංයුක්ත තැටිය ශ්‍රී ලංකාවේ දී ද අලෙවි කිරීමට සුගත් බලාපොරොත්තු වෙයි.

නෙරපූ කොටි නායකයාට බ්‍රිතාන්‍යයන් ගේ විරෝධය
එල්. ටී. ටී. ඊ. සංවිධානයේ හිටපු නැගෙනහිර ප්‍රදේශය භාර යුද්ධ නායක කර්නල් කරුණා නොහොත් මුරලිදරන් ගේ ක්‍රියාකලාපය ගැන බ්‍රිතාන්‍යයේ වෙසෙන ද්‍රවිඩ පිරිස්වල විරෝධතාවයක් දැන් එල්ල වෙමින් පවතී. ස්ථිරසාර සාමයක් සඳහා යන මේ ගමන ඔහු ගේ ක්‍රියාකලාපයන්ගෙන් දෙදරා යාවි යන සැකයක් මෙම ද්‍රවිඩ පිරිස් තුළ ඇති වී තිබීම මේ විරෝධතාවයට හේතුවයි.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට...
රොහාන් එලියතම්බි එජාපේ අක්‍රීය සාමාජිකයෙක් ලු
ලන්ඩන් නුවර දී පැවති පොදුජන එක්සත් පෙරමුණු සන්ධාන රැළියේ දී එක්සත් රාජධානියේ එක්සත් ජාතික පක්ෂ ශාඛාවේ සම ලේකම් යයි කියමින් කතා කළ රොහාන් එලියතම්බි මහතා එම පක්ෂයේ අක්‍රීය සාමාජිකයකු බවට පත් වූවකු බව එක්සත් ජාතික පක්ෂ බ්‍රිතාන්‍ය ශාඛාවේ සභාපති ආසාහිමි මොහොමඩ් මහතා පැවසුවේ ය.
සාමාජික මුදල් නිසි කලට නොලැබීම හේතුවෙන් එලියතම්බි මහතා වසර 2002 දී අක්‍රීය සාමාජිකයෙකු බවට පත් වූ අතර බ්‍රිතාන්‍ය ශාඛාව කිසිම රාජකාරි මට්ටමේ සම්බන්ධකමක් එලියතම්බි මහතා සමඟ නොපැවැත්වූ බවත් ඒ මහතා තවදුරටත් පැවසීය. වර්තමාන එක්සත් ජාතික පක්ෂ ශාඛාවේ සම ලේකම්වරුන් ලෙස කටයුතු කරනුයේ මාලේන් තිසේරා සහ හර්ෂ සිරිවර්ධන යන මහත්වරුන් බව ද මොහොමඩ් මහතා කීය.
තම ශාඛාව බ්‍රිතාන්‍යයේ දී සියලුම ශ්‍රී ලාංකිකයින් සමඟ ශ්‍රී ලංකාවේ වර්තමාන තත්ත්වය ගැන අවබෝධයක් ලබාදීමට උත්සුක වෙන අතර බ්‍රිතාන්‍යවාසී සිංහල, ද්‍රවිඩ, මුස්ලිම් සහ අනෙකුත් සියලුම බ්‍රිතාන්‍ය වෙසෙන ශ්‍රී ලාංකික ජන කොටස් සමඟ ඉතා සමීප සාකච්ඡා පවත්වමින් ඔවුන්ගේ අදහස් නිරන්තරයෙන් ම එජාපෙ නායකත්වය වෙත ලැබීමට සලස්වන බව ද ඒ මහතා තවදුරටත් පෙන්වා දුන්නේ ය.
එක්සත් ජාතික පක්ෂය විසින් රටේ ඇති කරන ලද සාමය ම මෙවර මැතිවරණය ජයග්‍රහණය කිරීමට සෑහෙන බව පෙන්වා දුන් මොහොමඩ් මහතා රනිල් වික්‍රමසිංහ ප්‍රමුඛ රජය රට තුළ මෙවන් සාමයක් ඇති නොකළේ නම් මෙවැනි මැතිවරණයක් පවත්වන්නේ කෙසේ දැයි ප්‍රශ්න කිරීමට තමා කැමැති බව ද මෙහිදී ඔහු ප්‍රකාශ කළේය.
ගංගොඩවිල සෝම හිමි තෙමස් ගුණ සමරු පිංකම්
ගංගොඩවිල සෝම හිමි අපවත්වී තෙමසක් ගෙවීම නිමිත්තෙන් සැකසුණු විශේෂ ගුණානුස්මරණ පිංකම් මාලාවක් පසු ගිය 12 වැනි දා ලන්ඩන් බෞද්ධ විහාරයේ දී පැවැත්විණි.
නිහාල් සිල්වා සහ රාජා බස්නායක යන මහත්වරුන් ගේ ප්‍රධානත්වයෙන් සිදු වූ මෙම පිංකමට ගිහි පැවිදි විශාල පිරිසක් සහභාගි වූහ. මහා බ්‍රිතාන්‍යයේ ප්‍රධාන සංඝනායක ආචාර්ය පූජ්‍ය මැදගම වජිරඤාණ හිමිපාණන් ද සහ සෙල්ස්ඩන් විහාරාධිපති පහළගම සෝමරතන හිමිපාණෝ ද එම අවස්ථාවට සහභාගි වූහ. පිංකම අවසානයේ තිස්ස මඩවල විසින් අධ්‍යක්ෂණය කරන ලද සෝම හිමියන්ගේ ජීවිත කථාව ඇතුළත් කෙටි චිත්‍රපටයක් ද ප්‍රදර්ශනය කෙරිණි.
 ´සුළං කිරිල්ලී ලන්ඩනයට`
ජාත්‍යන්තර සම්මානයෙන් පිදුම් ලද ඉනෝකා සත්‍යාංගනී කීර්තිනන්දගේ ´සුළං කිරිල්ලී` සිනමා වෘතාන්තය හයවන ආසියාතික වනිතා සිනමා උලෙළ නියෝජනය කරමින් ලබන 27 වැනි දා ලන්ඩනයේ දී තිරගත වේ. වසර 2004 දී බංගලදේශයේ ඩකා ජාත්‍යන්තර සිනමා උලෙළේ දී හොඳම චිත්‍රපටයට හිමි සම්මානය ´සුළං කිරිල්ලී` දිනාගත් අතර එහි ප්‍රධාන චරිතය නිරූපණය කරන දමිතා අබේරත්න දක්ෂතම නිළියට හිමි සම්මානය දිනා ගත්තා ය. තරුණ සිනමා ශිල්පිනියක වන ඉනෝකා සත්‍යාංගනී කීර්තිනන්ද ඇගේ මෙම සිනමා කෘතිය තුළින් නීතිය සංස්කෘතිය හා යථාර්ථය අතර ගැටීම ග්‍රහ කිරීමට සැබෑ උත්සාහයක් ගෙන ඇතැයි විචාරකයෝ පවසති.
ඇත් දළ ජාවාරම බ්‍රිතාන්‍යයේ සරුවට
මහා බ්‍රිතාන්‍යයේ සත්ව සුභ සාධක සංගමය පෙන්වා දෙන ආකාරයට ඇත් දළ ජාවාරම මගින් පෞද්ගලික ආයතන විශාල මුදල් ඉපයීමට පටන් ගෙන ඇත. ඇත් දළ වෙළෙඳාමට සම්පූර්ණයෙන් ම තහනම් පනවා තිබියදීත් එම නියෝග නොතකා එම ආයතනයත් මෙම වෙළෙඳාමේ නිරත වන්නේ එයින් ලැබෙන ලාභ ඉතාමත් ඉහළ තත්ත්වයක තිබෙන නිසා ය. මේ පිළිබඳ වහාම දැඩි පියවර ගන්නා ලෙස සත්ව සුභ සාධන සංගමය රජය වෙත විශාල පීඩනයක් එල්ල කරමින් සිටී. ස්වීට්සර්ලන්තයේ ගොඩ ගසා තිබෙන ඇත් දළ තොගයකට වහා විරුද්ධත්වය ප්‍රකාශ කරන මෙන් එය ආයතනය බ්‍රිතාන්‍ය රජයෙන් පසු ගියදා ඉල්ලා සිටියේ ය. මෙම වෙළෙඳාම වහාම නතර කර නො දැමුවහොත් ලෝකයේ ඇත් සම්පත ශීඝ්‍රයෙන් විනාශ වී යන බව එම ආයතනය තවදුරටත් පෙන්වා දුන්නේය.
වැඩිහිටියන් බ්‍රිතාන්‍යයට කරදරයක්?
බ්‍රිතාන්‍ය ජනගහණයේ වැඩිහිටි අනුපාතය පසුගිය වසර කිහිපය තුළ ඉතා ශීඝ්‍රයෙන් වර්ධනය වී ඇති බව ජන සංඛ්‍යා ලේඛනවලට අනුව කියැවේ. මෙය බ්‍රිතාන්‍යයට ප්‍රශ්නයක් වී ඇත්තේ වැඩිවෙන ප්‍රමාණයට අනුව මහල් නිවාස නොමැති කම බව බී.බී.සී. ප්‍රවෘත්ති සේවය වාර්තා කළේ ය. පසුගිය වසර කිහිපය තුළ මහළු නිවාස වල ප්‍රමාණය ශීඝ්‍රයෙන් අඩුවී ඇති බව ද මෙම වාර්තා වලින් පෙන්නුම් කරයි. එයට හේතුව රජය විසින් පොදු මහළු නිවාස ප්‍රමාණය අඩුකොට එවැනි පිරිස් පෞද්ගලික නිවාස වල රැඳවීමේ ප්‍රතිපත්තියක් අනුගමනය කිරීමය. මෙය රජය විසින් ගන්නා ලද අසාර්ථක පියවරක් වූ අතර ඒ සඳහා තද බල චෝදනා නැගෙමින් පවතී. ආරෝග්‍යශාලාවලින් මුදාහරින වියපත් රෝගීන් රඳවා තැබීමට මහළු නිවාස අඩුකම නිසා ඔවුන් රෝහල්වල ම තබා ගැනීම හේතුවෙන් ආරෝග්‍ය ශාලාවල ඇඳවල්වල තද බල හිඟයක් පැන නැගී ඇත. මෙය සාමාන්‍ය රෝගීන්ට වන තද බල අසාධාරණයක් නිසා වහා මහළු නිවාස ප්‍රමාණය වැඩි කොට ඔවුන් රඳවා තැබීමට නිසි පියවර ගන්නැයි රජය වෙත පීඩනයක් ඇති කිරීමට ස්වේච්ඡා සංවිධාන පෙළඹී ඇත.
මහළු වයසට පත් වෙන විට අනාථ නිවාසවල පදිංචියට යාම බ්‍රිතාන්‍යයේ බොහෝ විට සිදුවෙන දෙයකි. බ්‍රිතාන්‍ය සමාජයේ පවුල් සංස්ථා තුළ සිදුවූ ඇති පරිහාණිය මෙයින් පැහැදිලිව පෙනෙන බව සමාජ විචාරකයෝ පවසති. බ්‍රිතාන්‍ය පුරවැසියන් තම සැදෑ සමය ගත කිරීමේ සැලසුම් කරන්නේ තම තුරුණු වියේදීම ය. වසර 50 පිරෙනවාත් සමඟ ම තම ආදාහන වියදම් වෙනුවෙන් රක්ෂණයෙන් හෝ වෙනත් සැලස්මක් යෙදීම ඔවුන්ගේ ප්‍රධාන කටයුත්ත ය. මහළු නිවාසයකට ජීවත් වන තම දෙමව්පියන්ගේ උපන් දිනයට, මව්වරුන් ගේ හෝ පියවරුන් ගේ දිනයට සහ නත්තලට ගොස් මල් පොකුරක් පිළිගන්වා එන දරුවන් ගේ ප්‍රමාණය අනන්ත ය. ආර්ථික දියුණුවක් සංස්කෘතික අංගවල තුලනයත් අතර ගැටලුවලට අද දියුණු රටවල් මුහුණ පා ඇතැයි කීමට හොඳම නිදසුනකි මේ.
බ්‍රිතාන්‍යයටත් ප්‍රහාරයක්
බ්‍රිතාන්‍යයට ත්‍රස්තවාදී ප්‍රහාරයක් නුදුරු කාලයේ දී එල්ල නොවූවොත් එය මහා පුදුමයක් යයි ලන්ඩන් නගරාධිපති කෙන් ලිවිංස්ටන් මහතා පසු ගියදා ප්‍රකාශ කළේය. මෙම ප්‍රකාශය වහා තර්කයට භාජනය වූ මුත් මොටෝපොලිටන් පොලිස් කොමසාරිස් ශ්‍රීමත් ජෝන් ස්ටීවන් පවසා සිටියේ බොහෝ දුරට එවැනි ත්‍රස්තවාදී ප්‍රහාරයකට ඉඩ ඇති බව ය. වෙනදාට වඩා තුන් ගුණයකින් බ්‍රිතාන්‍ය තුළ ආරක්ෂක කටයුතු තර කර තිබුණත් සම්පූර්ණයෙන් ම මෙවන් ප්‍රහාරයක් නතර කළ නොහැකි බව ඔහුගේ අදහස විය. ඉරාකයට යුධ ආධාර සැපයීම නිසා බ්‍රිතාන්‍ය රජය සමඟ ´අල්කයිඩා` ත්‍රස්තවාදීන්ගේ අමනාපය මෙයට හේතුව වී ඇත. පොලිස් කොමසාරිස් වරයාගේ සංඛ්‍යාලේඛන වලට අනුව සැප්තැම්බර් 11 වැනි දා ඇමරිකානු අනතුරට පසුව ත්‍රස්තවාදී සැකකරුවන් 520 ක් බ්‍රිතාන්‍ය තුළ දී අත්අඩංගුවට ගෙන ඇති අතර එයින් අඩක් ම මුදා හැර තවත් අනූ දෙනෙක් (90) නීතිය ඉදිරියට පමුණුවා ඇත.
මෙම ත්‍රස්තවාදී බිය වඩාත් තිව්‍රර වීමට පසුගිය දා මැඩරීස් නුවර බෝම්බ ප්‍රහාරය ද හේතු විය. මී ළඟ ඉලක්කය ලන්ඩනය විය හැකි බැවින් සියලු ම ආරක්ෂක විධි විධාන වෙන දා නොවූ ආකාරයට තර කොට ඇත. උමං දුම්රියවල ගමන් කරන සියලුම දෙනා ආරක්ෂක පරීක්ෂාවලට භාජනය වන අතර පෞද්ගලික වාහන පරීක්ෂාව ද තැනින් තැනදී සිදු කෙරේ. මෙට්‍රොපොලිටන් පොලිස් කොමසාරිස්වරයා පවසන අන්දමට මෙම ත්‍රස්තවාදී තර්ජන ප්‍රවාහන පද්ධතියට මෙන් ම අනෙකුත් සෙනඟ ගැවසෙන සෑම ස්ථානයකට ම එල්ල වී ඇති බව ය.
භයානක ක්ෂය රෝග උවදුරක්
ඖෂධවලින් සුව කළ නොහැකි භයානක ක්ෂය රෝගයක් පැතිරෙන බව ලෝක සෞඛ්‍ය සංවිධානය පසුගියදා නිවේදනයක් නිකුත් කරමින් පවසා සිටී. නෙදර්ලන්තයේ දී මේ රෝගයෙන් පෙළෙන සය දෙනෙක් සොයා ගැනීමෙන් අනතුරුව ලෝක සෞඛ්‍ය සංවිධානය මෙම නිවේදනය නිකුත් කළේය. නැගෙනහිර යුරෝපය, මධ්‍යම ආසියාව සහ චීනය යන රටවල දැනට පැතිරෙමින් පවතින මෙම මාරක උවදුර ඖෂධවලින් සුව කිරීම ඉතාම අපහසු බව වෛද්‍ය විශේෂඥයින්ගේ මතයයි.
</ART>
<ART>
කැන්ගරු දේශයෙන්...
ගෙවී ගිය සති කිහිපය ඕස්ට්‍රේලියා වාසී ශ්‍රී ලාංකිකයන්ට තම මව්බිම සිහිපත් කරවන ආදීන සංස්කෘතික අංග කිහිපයකින් සමන්විත වූ කාල පරිච්ඡේදයක් බවට පත්විය.
මනමේ රංගන කණ්ඩායම ශ්‍රී ලාංකික සහෘදයින්ගේ මනමත් කරමින් ඕස්ට්‍රේලියාවේ සංචාරයක යෙදීම මෙහිදී මූලික විය.
ශ්‍රී ලංකාවේ 56 වන නිදහස් සැමරුමේ එක් විශේෂාංගයක් ලෙසින් මෙල්බර්න් නුවර ශ්‍රී ලංකා කොමිටිය මගින් සංවිධානය කර තිබු සංස්කෘතික උත්සව මාලාවේ විශේෂිත අංගය වූයේ ඕස්ට්‍රේලියානු ප්‍රදේශ කිහිපයකම මනමේ දර්ශන සංවිධානය කර තිබීමයි. ලලිතා සරච්චන්ද්‍ර මහත්මියගේ ප්‍රධානත්වයෙන් ශ්‍රී ලංකාවේ සිට පැමිණි රංගන ශිල්පීන් මෙල්බන් නුවර 'බේසන්' රඟහලේ පැවැත්වූ 'මනමේ' දර්ශන දෙකේදීම රංගන ශාලාව අතුරු සිදුරු නැතිව පිරි තිබිණි. ශ්‍රී ලංකාවෙන් පැමිණි කලා ශිල්පීන්ට අමතරව මනමේ නාටකයට සහභාගි වන කලාකරුවන් රාශියක් මෙල්බන් නුවර වාසය කරන මහාචාර්ය සරච්චන්ද්‍රයන්ගේ නාටකවලට බොහෝ කලක් සම්බන්ධව සිටි ජය ශ්‍රී චන්ද්‍රජිත් විසින් ප්‍රගුණ කර තිබීම විශේෂ කරුණක් විය.
ඕස්ට්‍රේලියාව පුරා විසුරුවා හරිනු ලබන එස්.බී.එස්. විශේෂ ප්‍රජා ගුවන් විදුලිය සමඟ පැවැති සම්මුඛ සාකච්ඡාවකදී ලලිතා සරච්චන්ද්‍ර මහත්මිය කියා සිටියේ මෙල්බන් නුවරදී ජය ශ්‍රී චන්ද්‍රජිත් විසින් ප්‍රගුණ කරන ලද මනමේ පරිවාර නළුකැල, ශ්‍රී ලාංකික නළුකැලටත් වඩා විශිෂ්ට කුසලතා ප්‍රදර්ශනය කළ බවයි. 1956 නොවැම්බර් 3 වැනිදා මනමේ මංගල දර්ශනය කොළඹ ලයනල් වෙන්ඩ්ට් ශාලාවේදී රඟ දැක්වූ මොහොතේ පොතේ ගුරු වූ ශ්‍යමන් ජයසිංහ, මෙල්බන් නුවර 'මනමේ' රංගනයේදී ද පොතේ ගුරු ලෙස රඟ දැක්වීම ඓතිහාසික සිදුවීමක් විය. මහාචාර්ය සරච්චන්ද්‍රයන් සමඟ කලා කටයුතුවලට සමීපව සම්බන්ධව සිටි ශ්‍යමන් ජයසිංහ, මාලිනි ජයසිංහ, නන්ද තිලකරත්න, සුනන්ද තිලකරත්න ආදි සහෘදයින් රැසකගේ දායකවීම යටතේ 'මනමේ' දර්ශන කැන්බරා නුවර ද සංවිධානය කිරීමට හැකියාව ලැබිණි.
මහාචාර්ය සරච්චන්ද්‍රයන්ගේ 'මනමේ', 'සිංහබාහු' ඇතුළු නාටකවල ගී ගයමින් හා රඟමින් 'මනමේ' නළුකැල විසින් සිඩ්නි නුවර සංවිධානය කළ පැදුරු සාදය රසිකයන් අමන්දානන්දයට පත් කළ බව කීම අතිශයෝක්තියක් නොවේ.
මනමේ නළුකැල ශ්‍රී ලංකාව බලා පිටත්ව ගිය සැණින් තවත් ශ්‍රී ලාංකික කලාකරුවෝ පිරිසකගේ නිර්මාණ දයාදය ලැබීමට තරම් ඕස්ට්‍රේලියානුවාසි ශ්‍රී ලාංකිකයෝ වාසනාවන්ත වූහ. සුනිල් එදිරිසිංහ, නන්දා මාලිනි, එඩ්වඩ් ජයකොඩි, නිරෝෂා විරාජිනි, රෝහණ වීරසිංහ, හේමපාල ගාල්ලගේ, කලණ පෙරේරා, සුරේෂ් මාලියද්ද ඇතුළු 15 දෙනෙකුගෙන් යුත් වාදක මඩුල්ලක් සමඟ පැමිණ ශ්‍රී ලාංකික කලාකරුවන් පිරිස මෙල්බන් නුවරත්, සිඩ්නි නුවරත් පැවැත්වූ ප්‍රසංග රසික හද තුටු සයුරේ ගිල්වු බව සැක නැත.
ප්‍රවීණ කලාකරුවන් බොහෝ පිරිසක් ඕස්ට්‍රේලියානු ශ්‍රී ලාංකික පිරිස හමුවේ සංදර්ශන ඉදිරිපත් කළ පළමු අවස්ථාව ද මෙය වන්නේය. ඔවුන් විසින් මෙල්බන් නුවරදී ඉදිරිපත් කළ 'රන් ස්වර ධාරා' ප්‍රසංගයේදී හා සිඩ්නි නුවර පැවැත්වූ 'රන්තරු වින්දන' ප්‍රසංගයේදී මෙහි වසන දූ දරුවන් විසින් ඇතැම් ජනප්‍රිය ගීතවලට අනුරූප රංගන දැක්වීම ද මේ ප්‍රසංගවලදී කාගේත් සිත් බැඳගත් දසුනක් විය.
ආචාර්ය පාලිත ගනේවත්ත
සිඩ්නි නුවර සිට...

ජය ශ්‍රී චන්ද්‍රජීත්
ශ්‍යාමන් ජයසිංහ
ලලිතා සරච්චන්ද්‍ර
</ART>
<ART>
නවදිල්ලියේ ජාත්‍යන්තර බෞද්ධ සම්මේලනය
පසුගිය දා නවදිල්ලියේ පැවැති ජාත්‍යන්තර බෞද්ධ සම්මේලනයට සහභාගි වූ රටවල් විස්සක දූත පිරිස පිළිගැනීමේ විශේෂ උත්සවයක් ඉන්දීය මහා බෝධි සමාගමේ සාරානාත් ආයතනය මගින් සංවිධානය කැරිණි.
<PIC>එහි දී ඉන්දීය මධ්‍යම ආණ්ඩුවේ සංස්කෘතික හා සංචාරක අමාත්‍ය ශ්‍රී ජයමෝහන් මහතා ඇතුළු පිරිස ඉන්දියා මහා බෝධි සමාගමේ සහකාර ලේකම් සහ මිගදායේ මූලගන්ධිකුටි විහාරාධිපති පූජ්‍ය කහවත්තේ සිරි සුමේධ හිමියන් විසින් ධම්මික චෛත්‍යය අසල දී පිළිගෙන විහාර භූමිය වෙත කැඳවාගෙන යන අයුරු මෙහි දැක්වේ.</PIC>
</ART>
<ART>
ලන්ඩන් විත්ති

සුමිත් කඩවතගේ ලන්ඩන් නුවර සිට...
බ්‍රිතාන්‍ය මහා පුස්තකාලයේ සැඟවී ගිය අපේ පොත් පත්
බ්‍රිතාන්‍ය කෞතුකාගාරය විසින් ශතක ගණනාවක් තිස්සේ රැස් කරන ලද හා බ්‍රිතාන්‍ය මහා පුස්තකාලය විසින් ප්‍රතිසංස්කරණය ලද සිංහල අත් පිටපත් හා මුද්‍රිත පොත් පත් රාශියක් තවමත් බ්‍රිතාන්‍ය පුස්තකාලය තුළ සැඟවී ඇති බව නොරහසකි. මෙම ග්‍රන්ථ කන්දරාව අතර කීර්තියට පත් 'හියු නෙවිල්' විසින් ගොනු කරන ලද තල් කොළයෙහි ලියැවුණු අත් පිටපත් 2227 ක් සහ තවත් ශත වර්ෂ ගණනාවකට නෑකම් කියන ග්‍රන්ථ රාශියක් පුස් වදිමින් පුස්තකාලයේ මුල්ලක ඇති බව පසුගියදා දැනගන්නට ලැබිණි.
බෞද්ධ දර්ශනය ඉතිහාසයේ නොයෙකුත් ක්‍රියාකාරකම්, භූ විද්‍යාව, ලෝ විස්තර, මානව විද්‍යාව, ව්‍යාකරණය, ශබ්ද කෝෂ විද්‍යාව, ඡන්දස් ශාස්ත්‍රය, ලෞඛික බෞද්ධ ගායනා, හෙළ වෙද හෙදකම, පුරාණ චාරිත්‍ර වාරිත්‍ර, අපේ ආචාර ධර්ම, විද්‍යාව හා මායා, විජ්ජා ගැන ලියැවුණු මෙවන් අගනා ග්‍රන්ථයන් සමූහයක් ශ්‍රී ලංකාවෙන් හෝ ලෝකයේ වෙනත් කිසිම තැනකින් සොයා ගත නොහැක. මේ ගැන අප දැනුවත් කළ ආචාර්ය සුනිල් කාරියකරවන මහතා පවසා සිටියේ මෙහි වටිනාකම වචනින් කිව නොහැකි බවයි. එතුමා පවසන අන්දමට එය අපට ලැබුණු නිධානයකි. නමුත් මෙවන් සම්පතකින් කිසිදු ප්‍රයෝජනයක් නොගෙන මුල්ලකට විසිකර තිබීම කොතරම් කනගාටුදායක ද? නව භාරකාරත්වයකට පත්වූ පසු මේ තත්ත්වය උද්ගත වූයේ යැයි කාරියකරවන මහතා පවසයි.
තවත් කනගාටුදායක සිද්ධියක් වන්නේ 1980 න් පසුව කිසිම ග්‍රන්ථයක් ශ්‍රී ලංකාවෙන් පුස්තකාලය වෙත නොඑවීම යි. පුස්තකාල නිලධාරීන් මේවායේ වටිනාකම අවබෝධ කොට ගෙන තිබිය දී අපේ බලධාරීන් හෝ ශ්‍රී ලාංකික පුරවැසියන් මෙසේ අකර්මණ්‍ය තත්ත්වයකට මෙම පොත්පත් දමා තිබීම මොනතරම් අවසනාවක් ද? පුස්තකාල නිලධාරීන් අතීතයේ කිහිප විටක් මෙම වටිනාකම තේරුම් ගෙන වැඩදායි වැඩ පිළිවෙළක් සූදානම් කිරීමට උත්සාහ ගත්ත ද ශ්‍රී ලාංකිකයින්ගේ මන්දෝත්සාහය නිසා අඩපණ වී ඇත. කෙසේ හෝ නව පුස්තකාල පරිපාලනය මේ වටිනාකම නැවතත් අවබෝධ කරගෙන සති 10 ක් වැනි සුළු කාලයක් සඳහා හෝ ආචාර්ය සුනිල් කාරියකරවන මහතා පුස්තකාලයේ සිංහල පාලක වශයෙන් පත් කර ඇත. ඉතාමත් සුළු කාලයක් තුළ දී හැකි පමණින් 4000 කට අධික වූ මෙම ග්‍රන්ථයන් ලැයිස්තු ගත කිරීමේ කටයුත්ත ආරම්භ කොට ඇත. ග්‍රන්ථවල ඇති පුළුල්බව සහ විෂය සම්භාරය අධික නිසා එවැනි සුළු කාලයක දී එය නිම කිරීම ඉතාම අපහසු කාර්යයක් බව ඒ මහතා පැවසීය.
නමුත් ඊට වඩා දීර්ඝ කාලයක් සඳහා එම වගකීම ඔහු වෙත පැවරීමට පුස්තකාල පරිපාලනයට අපහසුවීම තුළින් මෙම මහඟු කාර්යය නැවතත් වතාවක් අඩපණ වේදෝ සැකයක් දැන් මතුවී තිබේ. ආචාර්ය කාරියකරවන මහතාගේ උත්සාහය එතනින් නොනැවතී වගකිව යුතු සියලු දෙනාම මේ පිළිබඳව දැනුවත් කිරීමට ද ඔහු වෙහෙස දැරීය. මෙහි ප්‍රතිඵලයක් ලෙස පුස්තකාල පරිපාලනය බ්‍රිතාන්‍යයේ පිහිටි ශ්‍රී ලංකා මහකොමසාරිස් කාර්යාලයේ නිලධාරීන් සමග සාකච්ඡා ආරම්භ කිරීමටත් ඒ තුළින් බ්‍රිතාන්‍ය පුස්තකාල අධිකාරියට මෙහි යථාර්ථය පහදා දීමටත් ගිවිස ගෙන ඇත. පළමු සැසිවාරය හෙට (29 වැනි දා) ශ්‍රී ලංකා මහ කොමසාරිස් කාර්යාලයේදී පැවැත්වෙන අතර මේ ගැන හිත ඇති සියලුම ශ්‍රී ලාංකිකයන්ට සුනිල් කාරියකරවන මහතා ඉතා සාදරයෙන් ඇරයුම් කිරීමට ද අමතක නොකළේය. එම උත්සාහය සාර්ථක වී පුස්තකාල අධිකාරිය විසින්ඒ මහතාට මෙම කාර්යය තවදුරටත් කරගෙන යාමට අවසර දුනහොත් 12 වැනි සියවසේ පන් කොළවල ලියවුණු කවි සිළුමිණ වැනි අපේ උතුම් ග්‍රන්ථයන් පරිගණක අන්තර්ජාල සහ වෙබ් අඩවි තුළින් ලොව පුරා සිටින ශ්‍රී ලාංකිකයන්ට කියවීමේ මහඟු අවස්ථාවක් උදාවනු ඇතැයි කාරියකරවන මහතා වැඩිදුරටත් පැවසීය.
ඉරාක යුද්ධයට වසරක් පිරෙන දා ලන්ඩනය පුරා යුද විරෝධී රැළි
ඉරාකයට විරුද්ධව දියත් කළ යුද්ධයට වසරක් පිරෙන දිනයේ දී මුළු ලන්ඩනය පුරා දහස් සංඛ්‍යාත පිරිස් විසින් ඒ වෙනුවෙන් විරෝධය පළ කරමින් උද්ඝෝෂණ රැළි පවත්වන ලදී. ට්‍රැපල්ගා චත්‍රරශ්‍රයේ දී ආරම්භ වූ මේ රැළිය පැය ගණනක් තිස්සේ පැවැති අතර වඩාත් කැපී පෙනෙන සිද්ධිය බවට පත් වූයේ යුද විරෝධී දෙදෙනෙක් බිග් බෙන් කුළුණ මුදුනට නැගී ධජයක් ලෙළදීමට සැලැස්වීමයි.
සිංහල අලුත් අවුරුදු ලන්ඩනයේ මෙවරත් ජයට ම
මෙවරත් සිංහල හින්දු අලුත් අවුරුදු උළෙල වෙනුවෙන් ලන්ඩනය පුරා උත්සව ගණනාවක්ම සංවිධානය කොට ඇති බව අපට දැනගන්නට ලැබී ඇත. ක්‍රොයිඩන් පුරවරයේ පිහිටි තේම්ස් බෞද්ධ විහාරය විසින් සංවිධානය කරන අලුත් අවුරුදු උළෙල ලබන මස 11 වැනි දිනට ෆාස්ට් කෑෂ් <FRWD>(Fast Cash)</FRWD> ආයතනයේ මූලික අනුග්‍රාහකත්වයෙන් පැවැත්වීමට නියමිත ය. තේම්ස් බෞද්ධ විහාරයේ ප්‍රධාන සංඝනායක පහළගම සෝමරතන හිමිපාණන්ගේ මූලිකත්වයෙන් පැවැත්වෙන මෙම උළෙල ශ්‍රී ලංකාවාසීනට ආවේණික වූ පරම්පරාගත සංස්කෘතික අංග ගණනාවකින් ම අලංකාර වනු ඇත. දවස මුළුල්ලේම පවතින කෙළි සෙල්ලම්වලට අමතර ව පැමිණෙන සියල්ලන්ට ශ්‍රී ලාංකික ආහාරවල රස බැලීමේ අවස්ථාව ද උදාවෙනු ඇත. මහා සංඝයාට පිදෙන දානමය පුණ්‍යකර්මයද එදිනෙදා කැපී පෙනෙන තවත් විශේෂ අංගයකි.
"හෙළ සරණ" පතා ලන්ඩනයේ ජගත්, බෙග් සහ ජී.එස්.බී.
එක්සත් රාජධානියේ "හෙළ සරණ" ආයතනයට ආධාර පිණිස පැවැත්වෙන සංගීත සංදර්ශනයක් අද (28 වැනි දා) ලන්ඩනයේ දී පැවැත්වීමට නියමිත ය. සංගීතවේදී ජගත් වික්‍රමසිංහ, ඉෂාක් මොහිදීන් බෙග් සහ ගීත කෝකිලා ජී.එස්.බී. රාණි මෙම සංදර්ශනයට ගීත ගායනයෙන් හවුල් වෙන අතර විජේරත්න රණතුංග, ඩී.ඩී. ගුණසේකර සහ හේමපාල පෙරේරා යන ශීල්පීන් වාදනයෙන් හවුල් වනු ඇත.
එක්සත් රාජධානියේ සිට ශ්‍රී ලංකාවේ සුභ සාධනය වෙනුවෙන් වෙහෙසන පුණ්‍ය ආයතන අතර ප්‍රමුඛස්ථානයක් ගන්නා හෙළ සරණ සංවිධානය 1996 වසරේ දී ආරම්භ වූ අතර ඒ මුඛ්‍ය අරමුණ වූයේ මායිම් ගම්වල වෙසෙන පිරිස්වලට නිවාස තනාදීම ය. මේ වන විට ඔවුන් ජීවත් වූ ගරා වැටුණු කටුමැටි නිවෙස් වෙනුවට ගඩොලින් තනන ලද නිවාස රාශියක් ලබා දීමට හෙළ සරණ ආයතනය සමත් වී ඇත.
හෙළ සරණ ආයතනය කිසි විටෙකත් මුදල්, ආහාර හෝ ඇඳුම් වැනි කෙටි කාලීන සහනාධාරවලට මූලික්තවයක් නොදෙන අතර දීර්ඝ කාලීන ආදායම් මාර්ග ලබා දෙන කෘෂි කාර්මික ව්‍යාපෘති කෙරෙහි වැඩි අවධානයක් යොමු කොට ඇති බව ඔවුන්ගේ ඉතිහාසය දෙස බලන කල පෙනී යයි. එකී ගම්මානවල දිළිඳු දරුවන්ගේ අධ්‍යාපනික කටයුතු වැඩි දියුණු කොට උසස් අධ්‍යාපනය කරා එළැඹීමට අවස්ථාව සලසාදීමේ අටියෙන් විටින් විට ශිෂ්‍යත්ව පිරි නැමීමට ද පියවර ගෙන ඇත. සෞඛ්‍ය තත්ත්වය නඟාලීම වෙනුවෙන් නොයෙකුත් ව්‍යාපෘත සංවිධානය මඟින් දියත් කොට ඇත. බදුල්ල මහා ආරෝග්‍යා ශාලාවට විවිධ ප්‍රදානයන් මේ ආයතනය මඟින් සපයා ඇති අතර අනාගතයේ දී එවැනි ව්‍යාපෘති ගණනාවක් ම දියත් කිරීමට ද තීරණය කොට ඇත. අද (28) පැවැත්වෙන සංදර්ශනයෙන් ලැබෙන සියලුම ආදායම් අනාගත සහනාධාර ව්‍යාපෘති සඳහා යොදවන බව අපට දැනගන්නට ලැබිණි.
ද මැසනඩ් විදුහල මෙවර ක්‍රිකට් සැණකෙළියට
කඳාන ද මැසනඩ් විදුහලේ එක්සත් රාජධානියේ ආදි ශිෂ්‍ය සංගමයේ වාර්ෂික සමුළුව පසු ගිය 19 වැනි දින ලන්ඩන් නුවර ප්‍රින්ස් ඔෆ් සිලෝන් හෝටලයේ දී පැවැත්විණි. මෙම හමුවෙහි ප්‍රධාන කටයුත්ත වූයේ 2004 වසරට නව නිලධාරි මඩුල්ල පත් කිරීමේ සභාපති ධූරය සඳහා සම්පත් වික්‍රමරත්න මහතා නිතරගයෙන් පත්විය. බ්‍රිතාන්‍ය පාපන්දු ක්‍රීඩාවට සම්බන්ධ වික්‍රමරත්න මහතා විනිසුරුකරුවකු ලෙස කටයුතු කරන අතර එම වරම ලබා ගත් එකම ශ්‍රී ලාංකිකයා ද ඔහුය. සංගමයේ ලේකම් ධූරය වෙනුවෙන් විදුහලේ හිටපු ක්‍රිකට් නායකයකු හා පුහුණුකරුවකු වූ වර්නන් සේනානායක මහතා පත් වූ අතර භාණ්ඩාගාරික ලෙස හිටපු පාසල් පැසිපන්දු නායකයකු වූ පාසල් වර්ණලාභී සමන්ත ඒකනායක මහතා පත්විය. සංගමයේ අනුශාසක ලෙස වත්මන් විදුහල්පති කැමිලස් සිල්වා සහෝදරතුමා ද ජ්‍යෙෂ්ඨ විධායකවරුන් ලෙස නෙවිල් ජයවර්ධන සහ දොන් හියුබට් යන මහත්වරු ද තේරී පත්වූහ. කාලාන්තරයක් තිස්සේ බ්‍රිතාන්‍යයේ මහත් උත්කර්ෂවත් අන්දමින් වාර්ෂිකව පැවැත්වෙන ශ්‍රී ලාංකික පාසල් ආදි ශිෂ්‍ය සංගම් අතර පැවැත්වෙන ක්‍රිකට් සැණකෙළියට මෙතෙක් කඳාන ද මැසනඩ් විදුහල ඇතුළත් නොවු අතර 2004 වසර වෙනුවෙන් පැවැත්වෙන සැණකෙළියට කණ්ඩායමක් වශයෙන් සහභාගී වීමේ වරම මෙදා ලැබුණු බව සමිති වාරයේ දී ප්‍රකාශයට පත් වීම පැමිණ සිටි සැමගේ සතුටට හේතු විය. ජූනී මාසයේ දී පැවැත්වීමට නියමිත එම තරගාවලියට පෙරහුරුවක් ලෙස සාන්ත බෙනඩික් ආදි ශිෂ්‍ය කණ්ඩායම සමග සුහද තරගයක් පැවැත්වීමට ද මෙහිදී තීරණය විය.
</ART>
<ART>
ලන්ඩන් විත්ති – 2
එතෙර මාහිමිවරුන් හෙළ උරුමයේ සහායට වඩින කතාව වැරැදියි

හෙළ උරුමයේ මැතිවරණ ව්‍යාපාරයට සහායදීමට විදේශවල නායක හිමිවරු ශ්‍රී ලංකාවට වැඩම කරන්නේ යැයි පසුගිය 22 වැනි දා ශ්‍රී ලංකාවේ ඇතැම් පුවත්පත්වල පළ වූ ප්‍රවෘත්තිය ගැන කනගාටුව පළ කරන ලන්ඩන් නුවර කිංස්බරි හි ශ්‍රී සද්ධාතිස්ස බෞද්ධ මධ්‍යස්ථානයේ අධිපති ගලයායේ පියදස්සි හිමිපාණන් පවසා සිටින්නේ තමා කිසිම ආකාරයකින් මොනම දේශපාලන පක්ෂයක මැතිවරණ ව්‍යාපාරයකට සහාය ලබා නොදෙන බව යි. භික්ෂූන් වහන්සේ දේශපාලනයට පිවිසීම ගැන තමා තුළ කිසිම පැහැදීමක් නොමැති බවත්, කිසිම දේශපාලන සමුළුවක (පුවත්වල සඳහන් වූ පරිදි) දේශනා පැවැත්වීමට තමන් වහන්සේ සූදානම් නොමැති බවත් තරයේ පවසා සිටියහ.
</ART>
<ART>
විදෙස් ලිපිය
සතර අගතියට එරෙහි නොනිමි ධර්ම යුද්ධය සරත් කුරේ
ඒ, 2002 වසරේ වෙසක් මාසයේ තවත් පින්බර උදෑසනක් බව බුරුමයේ බොහෝ දෙනෙකුට දැනෙන්නට ඇත.
බෞද්ධ ලෝකයේ මුදුන්මල්කඩක් වන් ස්වේදගොං චෛත්‍යරාජයාණන් වටා බුරුම භික්ෂු භික්ෂුණීහු සහ උපාසක උපාසිකාවෝ පොදි කමින් සිටියහ. ඒ, ජාතියේ මහෝපාසිකාව මෙන් ම ලොව අතිශය කීර්තිධර දේශපාලන සිරකාරිය ද වන අවුං සාං සුචී රැංගුන් නුවර තමන් ගේ ම මහ ගෙදර දී ගොදුරු කැර තිබුණු නිවාස අඩස්සියෙන් මිදී, පොදු ජනකාය අතරට යළි පිවිසීමේ තවත් තීරණාත්මක පියවරක් ස්වේදගොං පුද බිම ඔස්සේ තැබෙනු දැක ගන්නට ය.
එදා ස්වේදගොං පුද බිම කරා සැපත්වීමට පෙර ඇය නිදහස් වූයේ දෙවන වටයේ නිවාස අඩස්සියෙනි. එයට පෙර සිය උපන් බිමේ, තමන් ගේ ම මහගෙදර තුළ ඇය සිර කැරුණේ 1989 දි වන අතර, 1995 වන තුරු පුරා සය වසරක් ම ඒ පළමු වටයේ සිර අඩස්සියට ඕ ගොදුරු ව සිටියා ය . දහනව මාසයක් ගෙවූ දෙවන සිර වටයෙන් පසු අවුරුද්දකට වඩා නිවාස අඩස්සියෙන් තොර නිදහස් ජීවිතයක් ගත කිරීමට ඇයට නොලැබිණ. 2003 මැයි 30 වැනි දා උතුරු බුරුමයේ දේශපාලන චාරිකාවක යෙදී සිටියදී හමුදා පාලනය විසින් ඇය තුන්වැනි වරටත් අත්අඩංගුවට ගනු ලැබ, මුල දී හමුදා කඳවුරකත්, පසු ව ඇය ගේ ම මහගෙදරත් රඳවනු ලැබිණි. මේ අවස්ථා තුනේ දී ම ඇය අත්අඩංගුවට ගැනුණේ විවිධ සිදුවීම් උපයෝගි කැර ගෙන වුව ද, ඒවා සියල්ලක් ම පිටුපස වූයේ හමුදා ආඥාදායකත්වයට එරෙහිව ජාතිකව මෙන් ම ජාත්‍යන්තරව ද ජනමතය ගොනු කැර ගත හැකි ප්‍රබල ම නායිකාව වන ඇය, දේශපාලන වශයෙන් අකර්මණ්‍ය කැර, ජනතාවගෙන් ඈත් කැර තැබීමේ වුවමනාව ය.
දැන් අවුරුද්දක පමණ කාලයක් අත්අඩංගුවේ පසුවන ඇය දින දෙක තුනක් ඇතුළත නිදහස් කැරෙන බව හැම ඉඟියකින් ම පෙන්නුම් කැරෙන බව බුරුමය පිළිබඳ එක්සත් ජාතින් ගේ මහ ලේකම් ගේ විශේෂ තානාපති රසල් ඉස්මායිල් අප්‍රේල් මැද හරියේ දී ප්‍රකාශ කර තිබුණත්, මාසය අවසන් වන තුරුත් එය සිදු නොවිණි. සුචී ප්‍රමුඛ බුරුම දේශපාලන සිරකරුවන් සියලු දෙනා ම වහා නිදහස් කළ යුතු බවට ජිනීවාහි දී රැස් වූ එක්සත් ජාතින් ගේ මානව හිමිකම් කොමිසම මඟින් ගිය සතියේ දී ඉතා බරපතල ඉල්ලීමක් ඉදිරිපත් වූයේ ප්‍රශ්නය මඟ හැරීමට බුරුම යුද හමුදා පාලනය ක්‍රියා කරන බවට මතයක් පැතිර තිබීමේ පසුබිම මැද ය.
පසුගිය අවුරුදු පහළොව ඇතුළත වරින් වර වට තුනක දී අවුං සාං සුචී අත්අඩංගුවට ගෙන, නිවාස අඩස්සියේ තැබීමට බුරුම හමුදා රජය පෙළඹීමත්, ඒ අනුව, බුරුමය තුළ ක්‍රියාකාරි දේශපාලනයට පිවිස ගත වූ හරි අඩකටත් වැඩි කාලයක් හමුදා පාලනයක සිරකාරියක ලෙස ගත කිරීමට ඇයට සිදුවීමේ කටුක යථාර්ථයත් විමැසිය යුතුව ඇත්තේ පසු ගිය අඩසිය වසරට මඳක් වැඩි බුරුමයේ මෑත ඉතිහාසයත්, එම ඉතිහාසය තුළ අවුං සාං සුචී හිමි කැර ගත් සුවිශේෂ භූමිකාවත් දෙස බැලීමෙනි.
අවුං සාං සුචී බුරුම දේශපාලනයට පිවිසියේ ඉතිහාසයෙන් හිමි වූ ඉතා ප්‍රබල පවුල් සාධකයක ශක්තිය ඇතිව ය. එහෙත් පුද්ගල භූමිකාවක් තුළ කැටි කර ගත් විට වුව ද ඇය ඉතා ප්‍රබල අනන්‍යතාවක් හිමි තැනැත්තියක බව පැහැදිලි ය. බ්‍රිතාන්‍ය අධිරාජ්‍යවාදින්ගෙන් බුරුමය නිදහස් කර ගැනීමට ඇරැඹුණු සටන්කාමි ශිෂ්‍ය දේශපාලනය ඔස්සේ ජාතික විමුක්ති අරගලයට පිවිසි අවුං සාං බුරුම ජාතික හමුදාවේ නිර්මාපකයා මෙන් ම නිදහස් බුරුමයේ ප්‍රථම අග්‍රාමාත්‍යවරයා ද විය. දේශපාලන සතුරන් විසින් අවුං සාං ඝාතනය කැරෙන විට, සුචී යන්තම් දෑ හැවිරිදි ළදැරියක ව සිටි අතර, පියා ගේ අභාවයෙන් පසු සිය මව සමග ඉන්දියාවේ සහ එංගලන්තයේ විසූ ඇය, බුරුමය තුළ ක්‍රියාකාරි දේශපාලනයට පිවිසියේ 1980 දශකය අග භාගයේ දී බුරුමයේ යුද හමුදා පාලනයට එරෙහිව විපක්ෂ උද්ඝෝෂණය ප්‍රචණ්ඩ දේශපාලන අරගලයක හැඩරුව ගන්නා අතර ය. තිබ්බතීය බුදු දහම පිළිබඳ ඉංගිරිසි ජාතික සරසවි ඇදුරකු හා පර්යේෂකයකු සමග විවාහ වී සිටි සුචී , දැඩි ලෙස ගිලන්ව සිටි සිය මව බැලීමට බුරුමයට පැමිණි විට රට තුළ අතරමං තත්ත්වයකට වැටී සිටි විපක්ෂය සමගි කරවීමේ ජාතික කාර්යභාරයට උර දුන්නේ, සිය පෞද්ගලික ජීවිතය දැඩි අවදානමකට සහ අභියෝගයකට ගොදුරු කර ගනිමිනි. එංගලන්තයේ සිටි සිය ස්වාමිපුරුෂයා දැඩි ලෙස ගිලන් වූ විට ඔහු බැලීම සඳහා රටින් පිටවීමට ඇයට නොහැකි වූයේ බුරුමය තුළ දේශපාලනයේ නොයෙදෙන බවට පොරොන්දුවක් දීමේ කොන්දේසිය උඩ මිස යළි බුරුමයට ඒමට ඉඩ නොදීමේ පිළිවෙතක් යුද හමුදා පාලනය විසින් ගෙන යන ලද නිසා ය.
මියන්මාර් යනුවෙන් දැන් හැඳින්වෙන බුරුමය අග්නිදිග ආසියාව තුළ පිහිටා ඇත්තේ බලවත් රාජ්‍යයක් ලෙස නොවුව ද, එහි භූ - දේශපාලන පැවැත්ම දකුණු සහ අග්නිදිග ආසියා කලාප දෙක අතර ඉතා වැදගත් තැනක් ගන්නේ චීනය, ඉන්දියාව, තායිලන්තය, ලාඕසය, සහ බංගලි දේශය යන රටවලට මායිම් වී, අන්දමන් මුහුද සහ බෙංගාල බොක්ක යන මුහුදු ප්‍රවේශ ඇසුරින් එය පිහිටා ඇති නිසා ය. බ්‍රිතාන්‍ය අධිරාජ්‍ය යුගයේ දී එය ඉන්දියාව සමග තනි බල ප්‍රදේශයක් ලෙස සැලැකිණි. ජනගහනයෙන් සියයට 85 ක් බෞද්ධයන් වෙසෙන බුරුමය ප්‍රධාන පෙළේ ථෙරවාද බෞද්ධ රටක් වන අතර හින්දු, මුස්ලිම් සහ ක්‍රිස්තියානි ආගමිකයන් ගෙන් සෙසු සියයට 15 සංයුක්ත වී ඇත. වාර්ගිකව ගැනෙන විට ජනගහනයෙන් තුනෙන් දෙකකට වඩා තිබ්බත සහ චීන සම්මිශ්‍රණයකින් යුක්ත බර්මන්වරුන් වන අතර, තමන් ගේ ම භාෂා සහ සංස්කෘතියක් සහිත කැරෙන්, ෂාන්, මොන්, චින් සහ කාචින් වැනි සංඛ්‍යාත්මකව සුළුතර ජන කොටස් කිහිපයක් ම වෙති.
සුචී ගේ පියා විසින් නවසිය හතළිස් ගණන්වල මුල දී අරඹන ලද තාකින් ශිෂ්‍ය ව්‍යාපාරය බුරුම ස්වාධීනතා හමුදාව බිහිවීමට මුල් වූ අතර බ්‍රිතාන්‍ය අධිරාජ්‍යයට එරෙහි වීමේ ප්‍රමුඛ අවශ්‍යතාව පිළිබඳ ජාතිකවාදී ප්‍රතිපත්තිය උඩ එය දෙවන ලෝක යුද්ධය මුල දී බුරුමය තුළ ජපන් ආක්‍රමණයට සහාය දැක්වූ අතර, පසුව ජපනුන් විසින් පිහිටුවන ලද යුද්ධ කාලීන ආණ්ඩුවේ දුර්වලකම් ප්‍රයෝජනයට ගනිමින් ෆැසිස්ට් විරෝධී ජනතා පෙරමුණක් ලෙස සංවිධානගතව ජපන් පාලනයට එරෙහිව හැරිණි. යුද්ධයෙන් සුව යළි බුරුමයට පිවිසුණ බ්‍රිතාන්‍යය, දේශීය දේශපාලනය මත අවුං සාං ගේ ෆැසිස්ට් විරෝධී ජනතා පෙරමුණට ඇති ශක්තිය අවබෝධ කර ගත් අතර, නිදහස දීම සඳහා බුරුමය පොළඹවා ගැනීමට එම පෙරමුණ සමත් විය. අවුං සාං ඝාතනය කිරීමෙන් පසු මතු වූ නව නායකයා වූ ඌ නූ යටතේ පැසිස්ට් විරෝධි පෙරමුණ 1956 දක්වා පැවැති මැතිවරණවල දී ජයග්‍රහණය කෙළේ ය. කෙසේ වුව ද, 1958 දී හට ගත් පක්ෂ අභ්‍යන්තර අර්බුදය නිසා දහඅට මාසයකට බල පෑ හමුදාමය බාරකාර රජයකට මඟ පෑදුණු අතර, ඌ නූ ගේ බුරුල් පාලනය වෙනුවට, කොමියුනිස්ට් විප්ලවවාදිනට සහ වාර්ගික බෙදුම්වාදිනට ද එරෙහිව ස්ථාවරත්වය ගොඩ නැඟීමේ අවශ්‍යතාව මත "හැඩිදැඩි" පාලනයක් ගෙන යාමේ හමුදාමය "අත්හදා බැලීම" නේවින් සෙනෙවියා ගේ මෙහෙයීමෙන් සිදු විය. එහෙත්, ධර්මිෂ්ට පාලකයකු ලෙස සැලැකුණු ඌනූ ගේ නායකත්වයෙන් වූ පක්ෂය 1960 මහා මැතිවරණයේ දී පැහැදිලි ජයග්‍රහණයක් අත් කැර ගත් නමුදු, බෙදුම්වාදී කොටස් කෙරෙහි ඔහු බුරුල් පිළිවෙතක් ගෙන යන බවට පැතිරුණු මතවාදය අස්සේ, නේවින් සෙනෙවියා ගේ ග්‍රහණය යළි තහවුරු කරමින් 1962 දී ලේ නොසෙල්වුණු හමුදා කුමන්ත්‍රණයක් සිදු විය. බුරුම ඉතිහාසයේ ඉතා සංකීර්ණ හැලහැප්පීම් පිළිබඳ යුගයකට ඒ සමග ම මඟ පෑදුණේ කැරලිකාරි ප්‍රතිපත්තියක් ගෙන ගිය බුරුම කොමියුනිස්ට් පක්ෂයට චීනයේ සහාය ද ලැබ දෙමිනි. මේ කාලයේ තායිලන්තයට ගොස් සිටි හිටපු අගමැති ඌ නූ, මහ සෙනෙවි නේවින්ට එරෙහි ව කැරැල්ලක් සංවිධානය කිරීමට තැත් කළ බව කියැවුණ ද, දේශපාලනයේ නොයෙදීමේ පොරොන්දුව පිට සාමාන්‍ය පුරවැසියකු ලෙස ආපසු බුරුමයට පැමිණීමේ අවසරය පසුව නේවින්ට ලැබිණි. 1981 දී මහ සෙනෙවි නේවින් ජනාධිපති තනතුරෙන් ඉවත් වුව ද, ඒ වන විට රට පාලනය කළ බුරුම සමාජවාදී වැඩසටහන් පක්ෂයේ සභාපති ලෙස සැබෑ දේශපාලන ආධිපත්‍යය සියතෙහි රඳවා ගැනීමට ඔහු වග බලා ගත්තේ ය. කෙසේ වුව ද, ශිෂ්‍ය දේශපාලනයේ වඩාත් ප්‍රචණ්ඩ නව රැල්ලක් ඔස්සේ මහා විරෝධතාවක් නැග එද්දී 1988 දී පක්ෂ සභාපතිත්වයෙන් නේවින් ඉල්ලා අස් වු අතර, යුද හමුදා අධිකාරයේ උග්‍ර බල අරගලයක ප්‍රතිඵල වශයෙන් නීති සහ සාම ප්‍රතිෂ්ඨාපන රාජ්‍ය මණ්ඩලය ලෙස හැඳින්වෙන වත්මන් හමුදා ජුන්ටාවේ ප්‍රධානියා ලෙස ජනරාල් සෝ මාවුන් පත් විය. නේවින් ගේ පාලනය යටතේ හමුදාවේ කාර්ය මණ්ඩල ප්‍රධානියා ලෙස සිටි සෝ මාවුන් දැඩි ලෙස ගිලන් වීම නිසා 1992 දී ඉල්ලා අස්වූයේ ජනරාල් තාන් ෂේ නායකත්වයට පත් කරමිනි.
1962 දී බුරුමය තුළ ප්‍රජාතන්ත්‍රවාදයට මරු කැඳවමින් බිහි වු හමුදා පාලනය ප්‍රජාතන්ත්‍රවාදය යළි ඇති කිරීමට ඇති කැමැත්ත ගැන මෙතෙක් දක්වා ඇති ආසන්නතම ඉඟිය වූයේ 1990 පාර්ලිමේන්තු මහා මැතිවරණයයි. එම මහා මැතිවරණයේ දී හමුදා පාලනය අවසන් කැර ප්‍රජාතන්ත්‍රවාදී පාලන ක්‍රමය යළි පිහිටුවීමට ප්‍රතිඥා දුන් සුචී ගේ ජාතික ප්‍රජාතන්ත්‍රවාදී සංගමය ආසන 485 න් 392 ක් ම දිනා ගත් අතර, හමුදා පාලකයන් ගේ පක්ෂය වූ ජාතික සමඟි පක්ෂයට ලැබුණේ ආසන 10 ක් පමණකි. ජනවාර්ගික නියෝජනයක් පැතූ පක්ෂ සහ කුඩා ස්වාධීන කණ්ඩායම්වලට ආසන 93 ක් ලැබිණි. කෙසේ වුව ද, සුචී ගේ ජාතික ප්‍රජාතන්ත්‍රවිදී සංගමය මහා මැතිවරණයේ දී ලැබූ පැහැදිලි ජනවරම පිළි නොගත් හමුදා පාලකයෝ, පාර්ලිමේන්තුව කැඳවීමට ඉඩ නොදුන්හ.
පාර්ලිමේන්තු ප්‍රජාතන්ත්‍රවාදය අමු අමුවේ ඝාතනය කරමින් යුද්ධ හමුදා පාලයක් විසින් මෙතෙක් එල්ල කැරුණු ඉතා ම දරුණු සහ දිග්ගැස්සුණු ප්‍රහාරය මේ අනුව බුරුමයෙන් වාර්තා විය. කෙසේ වුව ද, සුචී ගේ පාර්ලිමේන්තු කණ්ඩායම බුරුමයේ නීත්‍යනුකූල ආණ්ඩුව නියෝජනය කරන බව ලොව පුරා ප්‍රජාතන්ත්‍රවාදී බලවේග විසින් පිළිගැනුණත්, නිදහස් පාර්ලිමේන්තුවේ දොර වැසීමට තමන් ගත් හමුදාමය පියවර යුක්තිසහගත බව පෙන්වීමට ජනරාල්වරුන් ක්‍රියා කරන්නේ පූර්ණ පාර්ලිමේන්තු ප්‍රජාතන්ත්‍රවාදී ක්‍රමයක් තව ම බුරුමයට ඔරොත්තු නොදෙන බව කියමිනි. එයට හේතුවක් ලෙස ඔවුන් දක්වන්නේ රට තුළ ඇති ජනවාර්ගික බෙදුම්වාදී ව්‍යාපාර ඔස්සේ ජාතික ඒකාග්‍රතාවයට සහ දේශපාලන ස්ථාවරයට එල්ල වන තර්ජනයයි.
</ART>
<ART>
විදෙස් ලිපිය - 2
රට ආණ්ඩු කිරීමේ බලය සුචීගේ පක්ෂයට ජනතාව විසින් ඒකාන්ත ලෙස පවරා දෙනු ලැබුවත් බුරුමය තුළ තවමත් රජ කරන්නේ ජනරාල්වරුන්ගේ තුවක්කුවේ ආධිපත්‍යයයි. ගත වූ අවුරුදු දාහතරක කාලය තුළ රට තුළ සුචීගේ ශක්තිය පිළිබඳ සැබෑ තක්සේරුවක් කිරීම දුෂ්කර කාර්යයකි. එදා ඇගේ කිට්ටුම අනුගාමිකයන් ලෙස පාර්ලිමේන්තුවට පත් වූ හෝ පක්ෂය තුළ ක්‍රියාකාරී වූ පුරෝගාමින්ගෙන් ඇතැම් දෙනා වියපත් වී හෝ අකර්මණ්‍ය වී හෝ ඇත. ප්‍රජාතන්ත්‍රවාදය වෙනුවෙන් කැරෙන සටනේ ජාතික නායකත්වය උසුලන අතරම, හමුදාව සමඟ ඕනෑවට වැඩි දේශපාලන මුකුළුවකට එළැඹෙමින් ජනතාවාදී සටන්කාමී කොටස් පාවාදීමකට සමාන වන ´වැනෙන සුළු` ගතියක් ඇය විසින් පෙන්නුම් කරනු ලබතැයි චෝදනා නැඟෙනු ද ඇසේ.
ප්‍රජාතන්ත්‍රවාදයේ දෙව්දුවක හෝ විසම්මුතියේ මුනිවරියක ලෙස සුචීගේ ප්‍රතිරූපය නැංවීමට ඇයගේ අනුගාමිකයන් විසින් දැරෙන ප්‍රයත්නය අභියෝගයකට ලක් කැරෙන දේශපාලන චරිත ඝාතන ව්‍යාපෘතියක් ද පසුගිය දශක එකහමාර තිස්සේ ම හමුදාව විසින් ගෙනයනු ලැබිණි. එහිදී නැඟෙන ප්‍රධාන චෝදනාවක් නම් ඇය බටහිර රටවල් වෙනුවෙන් සේවය කිරීමේ දේශපාලන කොන්ත්‍රාත්තුවක් බාර ගෙන ඇති බවයි. ඓතිහාසික වශයෙන් බටහිර විරෝධී දේශපාලන සම්ප්‍රදායයක් ඇති රටෙකදී රාජ්‍ය මාධ්‍ය අනුග්‍රහය ඇතිව කැරෙන එබඳු සංවිධානාත්මක ප්‍රචාරයක බලපෑම ජනමතය තුළ කිසියම් වලංගු බවක් ලැබීම වැලැකිය නොහැකි වන්නේ ඇමරිකා එක්සත් ජනපදය සහ යුරෝපා සංගමය ඇයගේ ජාත්‍යන්තර ශක්තියේ පදනම බව පෙනෙන්නට ඇති නිසා ය. බුරුමය මත පනවා ඇති බටහිර ආර්ථික තහංචි පිටුපස ඇති දේශීය සාධකය ඇය බවත්, ජනතාව විඳින ආර්ථික අමාරුකම්වලට මූලික හේතුව ඇගේ “පරගැති දේශපාලනය” බවත් චෝදනා කරමින් ජනතාව සහ සුචී අතර පරතරය වැඩි කිරීම හමුදා බලධාරින්ගේ තවත් උපක්‍රමයක් වී තිබේ. හමුදා පාලනය සුචී කෙරෙහි මේ සතුරු පිළිවෙත ගෙන යන්නේ, අර්බුදය විසඳීම සඳහා ඇය සමඟ අඛණ්ඩ සංවාදයක් පවත්වා ගෙන යන බවක් බටහිර රටවලට ඒත්තු ගැන්වීමේ වෑයමක යෙදෙන අතර ය. මර්දනයේ මෙන්ම රාජ්‍යතාන්ත්‍රික බලපෑමේ දෙයාකාර ආයුධ හමුදාව විසින් යොදා ගනු ලැබේ.
බටහිර රටවල් ඔස්සේ හමුදා පාලනයට එරෙහිව ඍජු පීඩනයක් එල්ල වෙතත් එම පීඩනයේ බලපෑම් අඩු මට්ටමක පවත්වා ගැනීමට හමුදා පාලනයට රුකුල් දෙන තවත් බාහිර සාධක ද තිබේ.
බටහිර රටවලට අවශ්‍ය වී ඇති තරමට හමුදා පාලනය සමඟ ගැටුමකට එළඹීමට සූදානම් නැති ආසියාන් රටවල් ප්‍රජාතන්ත්‍රවාදී ප්‍රතිසංස්කරණ උදෙසා වන බලපෑම් මිත්‍රශීලී පෙළැඹවීමක් ඔස්සේ කළ යුතු බව පෙන්වා දී තිබේ. මේ අතර, සුචී පිළිබඳ ප්‍රශ්නය මුළුමනින්ම බුරුමයේ අභ්‍යන්තර කටයුත්තක් බව සමීපතම ලෝක බලවතා වන චීනය කියා සිටින්නේ බුරුම හමුදා පාලනය සමඟ ඉහළම සහයෝගිතා සබඳතා පවත්වා ගනිමිනි. අනෙක් වැදගත් අසල්වැසියා වන ඉන්දියාව තුළ සුචීට පක්ෂව ප්‍රබල මහජන මතයක් මෙන්ම රාජ්‍ය මට්ටමෙන් සානුකම්පික අවබෝධයක් ද ඇතත්, බුරුමය අරභයා වන ´බටහිර ව්‍යාපෘතියට` ගෙඩිය පිටින් සම්මාදම් වීමට එරට කැමැති බවක් නොපෙනේ.
මෙවැනි සංකීර්ණ හැඩගැස්මක් පැවැතියත් අවුං සාං සුචී නිසැකයෙන් ම අපේ යුගයේ වීරවරියකි. බෞද්ධ සාරධර්මවලින් හික්මීම ලත් සාම්ප්‍රදායික බුරුම ස්ත්‍රිය මෙන්ම බටහිර අධ්‍යාපනයේ සහ ලිබරල් ප්‍රජාතන්ත්‍රවාදී හර ඔස්සේ බිහි වූ නූතන විශ්ව ස්ත්‍රියගේ ද කදිම සංකලනයක් වන ඇය අනේක විධ පසුබෑම් මැද වුවද ඉදිරියටත් බුරුම ජනතාවගේ ජාතික ප්‍රජාතන්ත්‍රවාදී ප්‍රාර්ථනා සහ අභිලාෂ පිළිබිඹු කරනු නිසැකය. 1990 දී ඇයට නොබෙල් ත්‍යාගය පිරිනැමුණේ ද ඒ සාධනය නිසා ය.
අවුං සාං සුචී පිළිබඳ වඩාත් ආකර්ෂණීය ගුණාත්මය වන්නේ මානව හිමිකම් සහ ප්‍රජාතන්ත්‍රවාදය පිළිබඳ පණිවිඩය බෞද්ධ දර්ශනයේ ආභාෂය ඔස්සේ සිය ජනතාවට කියා පෑම අතින් දක්වන සාර්ථකත්වයයි කලකට පෙර ඇගෙන් පළ වූ මේ වදන් එයට නිදසුනි:
 “දූෂිත වන්නේ බලය නිසාම නොව බිය නිසා ය. බලය හිමි කැර ගෙන සිටිනවුන් එය තමනට අහිමි වෙතැයි යන බිය නිසා දූෂණයෙහි නිරත වන අතර, බලයේ පීඩනයට ගොදුරු වන්නෝ ඒ පීඩනයට බියෙන් දූෂණයට පෙළඹෙති. බුරුම ජාතිකයෝ බොහෝ දෙනෙක් සතර අගතිය, එනම් දූෂණ වර්ග හතර හඳුනති. ඡන්ද ගති යනු අල්ලස් ලබා ගැනීම සඳහා හෝ තම ළබැඳියාව වෙනුවෙන් හෝ නිවැරදි මාර්ගයෙන් ඉවත් වීමයි.
දෙවැන්න වෛරයෙන් උසිගැන්වෙන දූෂණ වර්ගය යි. තම ක්‍රෝධයට ලක්වූවනට එරෙහිව වෛරයෙන් වැරැදී මාර්ග අනුගමනය කිරීම ඒ අගතිය යි. තෙවැන්න, මෝහය හෙවත් නූගත්කම, එනම් අවිද්‍යාව නිසා නිවැරැදි මාර්ගයෙන් බැහැර වීම යි. සිවුවැන්න, බිය නිසා පොළඹවනු ලබන දූෂණය යි. සතර අගතියෙන් අතිශයෙන් ම නරක අගතිය එය යි. හොද නරක හරි වැරැද්ද පිළිබඳ හැඟීමෙහි ගෙල හිරකොට ඒ හැඟීම සම්පූර්ණයෙන්ම විනාශ කරනු ලබන්නේ බිය නිසාය. අනෙක් අගති තුනට ම බොහෝ විට මුල් වන්නේ ද බියයි.
ඉහත සඳහන් පළමුවැනි අගතිය හුදු තෘෂ්ණාවේ ප්‍රතිඵලයක් නොවන අවස්ථාවන් හි එයට හේතු විය හැකි පොදු සාධකය බියයි. ඌනතාවේ බිය හෝ තමන් ආදරය කරන අයගේ හොඳ හිත අහිමි වීමේ බිය සහ ඒ අනුව තමන් අභිබවනු ලැබෙතැයි යන බියෙන් නින්දාවට පාත්‍ර වෙතැයි හෝ කවර හෝ ආකාරයෙකින් තමන් හට අනර්ථයක් සිදුවෙතැයි හෝ බියෙන් ක්‍රෝධය ජනිත වන්නේ ය. බියෙන් මිදුණු සත්‍යය සොයා ගැනීමේ නිදහස නැති නම් අවිද්‍යාව දුරු කිරීම අපහසු ය. බිය සහ දූෂණය අතර සබැඳියාව ඒ තරම් ම සමීප නිසා, බියෙන් පෙළෙන සමාජයක් තුළ දූෂණය පතුලට ම කිඳා බැස තිබීම පුදුමයෙක් නො වේ.
මූලික මිනිස් අයිතිවාසිකම් අහිමි කරනු ලැබ තිබෙන සමාජයෙක දෛනිකව රජයන්නේ බිය යි. සිරගත කරනු ලැබීමේ බිය, වධයට භාජනය කරනු ලැබීමේ බිය, මරණ බිය, දිළිඳුකමේ බිය, හිත මිතුරන් හා පවුලේ සාමාජිකයන් අහිමි වීමේ බිය, දේපළ හෝ ජීවිකා වෘත්තිය හෝ අහිමි වීමේ බිය, තනි කරනු ලැබීමේ බිය හා අසාර්ථක වීමේ බිය ඉන් කීපයෙකි. බියෙහි අතිශයෙන් ම ද්‍රෝහි ස්වරූපය නම්, මිනිසාගේ නෛසර්ගික ගරුත්වය පවත්වා ගැනීමට ආධාර වන ධෛර්යයෙන් යුතු දෛනික සුළු ක්‍රියාකාරකම් පවා වැදගැම්මකට නැති මෝඩ ක්‍රියා ලෙසින් හෙළා දැකීමයි.
සුචීගේ මේ අර්ථකථනය අනුව, ඇගේ නායකත්වයෙන් අද බුරුමයේ සිදු වන්නේ සතර අගතියට එරෙහි ධර්ම යුද්ධයකි. එය ආඥාදායක හමුදා පාලනයක රාජ්‍ය ත්‍රස්තවාදය මෙන් ම අන්තවාදී දේශපාලන චින්තනයෙක ප්‍රචණ්ඩත්වය ද බැහැර කරන විසඳුම් මඟක් බව ඇගේ දර්ශනය බව පෙනෙයි. අද පවත්නා බුරුම යථාර්ථය අනුව හැඟෙන්නේ රට තුළ ප්‍රධාන විපක්ෂ බලවේගය වන ඇගේ පක්ෂයත් ප්‍රායෝගික වශයෙන් රට තුළ අධිකාරිත්වය හිමි කැර ගෙන සිටින හමුදා මණ්ඩලයන් අතර සම්මුතියකින් මිස විසඳුමක් සපයා ගත නොහැකි බව ය.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
අවුරුදු සිරිතෙන් ලන්ඩනය ඔකඳ වෙයි
මහා බ්‍රිතාන්‍යයේ තේම්ස් බෞද්ධ විහාරයට අනුබද්ධිත තේම්ස් සංස්කෘතික සහ සුභ සාධන පදනම සහ පැල්පොල විපස්සී පදනම විසින් වසරක් පාසා සංවිධානය කරන ලද මහා බක් මහ සැණකෙලිය සහ සංස්කෘතික ප්‍රදර්ශනය මෙවරත් උත්කර්ෂවත් අන්දමින් පසුගිය 11 වැනිදා ක්‍රොයිඩන් පුරවරයේ දී පැවැත්විණි.
තේම්ස් විහාරාධිපති පහළගම සෝමරතන හිමිපාණන්ගේ අනුශාසනා ඇතිව පැවැත්වුණු මෙම සැණකෙළියට විශාල ශ්‍රී ලාංකික පිරිසක් පැමිණ සිටියහ. උත්සවයේ ප්‍රධාන අමුත්තන් ලෙස පැල්පොල විපස්සී හිමිපාණන් සමඟින් මහා බ්‍රිතාන්‍යයේ ශ්‍රී ලංකා නියෝජ්‍ය මහ කොමසාරිස් සේනුකා සෙනවිරත්න මහත්මියත් ක්‍රොයිඩන් පුර පතිනි ජේම්ස් ඒවිස් මහත්මියත් සහභාගි වූහ. උදෑසන භාගයේ දී නොයෙකුත් අවුරුදු චාරිත්‍ර සහ ක්‍රීඩා තරගයන් පැවැත්වූ අතර සවස් භාගයේ දී කාගේත් සිත් සතන් පුබුදුමත් කිරීමට සමත් මහා සංස්කෘතික සංදර්ශනයක් රඟ දැක්වුණි. මෙහි සියලු ම නැටුම් අංගයන් කමලාංගනී පේරුසිංහ මහත්මිය ගේ සහ ජිනදාස නිවිතිගල මහතා ගේ අනුග්‍රාහකත්වයෙන් සංවිධධානය වී තිබුණි. සංස්කෘතික සංදර්ශනයෙන් අනතුරුව ´බක් මහ කැදැල්ල` නම් සංගීත සංදර්ශනයක් පැවැත් වූ අතර මේ සඳහා සනත්/ මල්කාන්ති නන්දසිරි සමඟින් අනුරාධා නන්දසිරි සහභාගි වූහ. ලන්ඩනයේ සුප්‍රසිද්ධ සංගීත කණ්ඩායමක් වන ´සීගිරි` සංගීතයෙන් දායක විය. වසන්ත කාලෙට සුන්දර බක්මහේ සොඳුරු අත්දැකීම් සැතැපුම් දහස් ගණනක් මෙතෙරට ගෙනවිත් ලන්ඩනයේ වෙසෙන ශ්‍රී ලාංකිකයින්ට ලබාදීම ගැන පහළගම සෝමරතන හිමි පාණන්ට බෙහෙවින් ස්තුතිවන්ත විය යුතු ය.
ඡායාරූප – නිමල් නවරත්න
බක්මහ ගී මියැසිය
බක් මහ අසිරිය ලන්ඩන් වාසීන් ශ්‍රී ලාංකිකයන්ට කියා පාන බක්මහ ගී මියැසිය මෙවරත් ජාත්‍යන්තර බෞද්ධ මධ්‍යස්ථාන සංගමය සමගින් හීත්‍රෝ ගී ලංකා ප්‍රජා මධ්‍යස්ථාන විසින් පසුගිය 24 වැනි දා ෆෙල්තම් <FRWD>(FELTHAM)</FRWD> හි දී සංවිධානය කොට තිබිණි. සංස්කෘතික සංදර්ශනයකින් ද සැරසුණු මෙම උත්සව මාලාව අවසානයේ පැවති මහා සංගීත සංදර්ශනය සඳහා සංගීතය සපයන ලද්දේ ලන්ඩන් නුවර තවත් ජනප්‍රිය සංගීත කණ්ඩායමක් වන ´හොරයිෂන්ස්` විසිනි.
ලෙච්වර්න් අවුරුදු
සිංහල අවුරුදු සැමරීම වස් උත්සව දෙකක් ම ලෙච්චර්න් පුරවරයේ සංවිධානය කොට තිබිණි. ලෙච්චර්න් බෞද්ධ විහාරස්ථානය විසින් සංවිධානය කරන ලද අවුරුදු උත්සවය 17 වැනි දා පෙරවරු 10.00 සිට පස්වරු 7.00 දක්වා පැවැත්විණි.  <FRWD>SLSCO</FRWD> ෆ්ලේම් සංවිධානය කරන ලද ´නව අවුරුදු උදාව´ සංදර්ශනය ප.ව. 6.30 සිට අළුයම 1.00 දක්වා පැවැත්විණි.
වෙසක් උත්සව මාලාවක්
සිංහල අවුරුදු උණුසුම ලන්ඩනයෙන් ගිලිහී යනවාත් සමඟ ම ඉන් අනතුරුව එළැඹෙන ජාතික උත්සවය වන වෙසක් උත්සවය සැමරීම වස් දැන් ලන්ඩන් වාසීහු ලහි ලහියේ සූදානම් වෙති. මේ වෙනුවෙන් උත්සව මාලාවන් ගණනාවක්ම සංවිධානය කොට ඇත. මහා බ්‍රිතාන්‍ය ශ්‍රී ලංකා මහ කොමසාරිස් කාර්යාලයේ කාර්ය මණ්ඩලය ලන්ඩන් වාසී බෞද්ධ ජනතාව ගේ සහයෝගය ඇතිව හෙට (3) ධර්ම දේශනාවක් පැවැත්වීමට සංවිධානය කොට ඇත.
මහා බ්‍රිතාන්‍ය බ්‍රිස්ටල් පුරවරයේ ´බාත් ස්පා` විශ්ව විද්‍යාලයයේ කථිකාචාර්ය මහාචාර්ය දීගල්ලේ මහින්ද හිමියන් විසින් මෙවර ධර්ම දේශනය පැවැත්වීමට නියමිත ය.
අද (2) දවස පුරා මෙම වෙසක් උත්සවය පැවැත්වීමට ලන්ඩන් බෞද්ධ විහාරය මගින් සියලු සංවිධානය කොට ඇත. මහා බ්‍රිතාන්‍යයේ බුරුම තානාපති තුමා විසින් බෞද්ධ කොඩිය එසැවීමෙන් ආරම්භ වෙන මෙමඋත්සවයට ශ්‍රී ලංකා මහා කොමසාරිස් කාර්යාලය නියෝජන කරමින් කේ. ඩබ්ලිව්. ඇස්. ගෞතම දාස සහ ඩබ්ලියු . ඒ. ප්‍රේමරත්න යන මහත්වරු සහභාගි වීමට නියමිත ය. දවස පුරා අනුශාසනා සහ ධර්ම සාකච්ඡා රාශියක් පැවැත්වීමට නියමිත වන අතර විහාරාධිපති සහ මහා බ්‍රිතාන්‍යයේ ප්‍රධාන සංඝනායක මැදගම වජිරඥාන, ටී. බන්දුල, බී. සීලවිමල , බොරැලැස්ගමුවේ ප්‍රේමරතන යන ස්වාමින් වහන්සේලා විසින් එම සාකච්ඡා මෙහෙයවනු ඇත.
සිල් සමාදන් වන්නන් සහ මහා සංඝයා උදෙසා මහා දානමය පිංකමක් ද මෙදින ම සංවිධානය කොට ඇත.
කිංස්බරි හී ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානය විසින් අද (2) දින මහා ශිල් ව්‍යාපාරයක් සංවිධානය කොට ඇති අතර මේ සඳහා 150 කට අධික සැදැහැවතුන් පිරිසක් සිල් සමාදන් වෙනු ඇතැයි දැනගන්නට ලැබී ඇත. සිල් සමාදන් වන්නන්ට හා මහා සංඝයා වෙනුවෙන් සංවිධානය වූ මහා දානමය ව්‍යාපාරයක් මෙදිනට සංවිධානය කොට ඇත.
බෞද්ධ විහාරය
ලේ දන්දීම හෙට
ලන්ඩන් බෞද්ධ විහාරය විසින් දෙවන වරට සංවිධානය කරනු ලබන මහා ලේ දන් දීමේ ව්‍යාපාරය හෙට (මැයි 3 වැනි දා) ලන්ඩන් බෞද්ධ විහාරයේ දී පැවැත්වීමට සියලු කටයුතු සංවිධානය කොට අවසාන බව එහි සංවිධායකයකු වන අතුල අබේසේකර මහතා පැවසීය. එක්සත් රාජධානියේ ජාතික රුධිර දායක සේවයේ ද සහයෝගය ලබාගෙන පවත්වන මෙම ව්‍යාපාරය පසු ගිය වසරේ ද ඉතාමත් සාර්ථක වූ අතර 100 කට අධික පිරිසකගේ සහභාගිත්වයක් ලැබුණු බව ද අබේසේකර මහතා කීය.
ජිප්සීස් නැවතත්
සුනිල් පෙරේරා ප්‍රමුඛ ජිප්සීස් සංගීත කණ්ඩායම නැවතත් වරක් ප්‍රසංගයක් සඳහා ඊයේ (මැයි 1 වැනි දා) ලන්ඩනයට පැමිණීමට නියමිත ව තිබිණි. ලන්ඩන් නුවර ඉබීස් හෝටලයේ දී පැවැත්වෙන මෙම සංගීත සංදර්ශනය ඇනස්ලි මාලේවන, රොනී ලීච් (තට්ටය) සහ ජින්ජර් ද සහභාගි වීමට නියමිතව තිබිණි. කවදත් ජිප්සීස් සඳහා හොඳ ප්‍රතිචාරයක් ලන්ඩන් රසිකයන් වෙතින් ලැබිණි.
මැරතන් තරගයෙන් ලත් පවුම් 1500 ප්‍රදානය කරයි
24 වියැති නිමන්ත සිරිවර්ධන පසු ගිය දා පැවති ලන්ඩන් මැරතන් සඳහා සහභාගි වී තරගය නිමා කිරීමට සමත් විය. ශ්‍රී ලංකාවේ ඉපැදී මහා බ්‍රිතාන්‍ය ආයෝජන ආයතනයක සේවයේ නියුතු නිමන්ත ඔහුගේ විවේක අවස්ථාවල දී සාමාජික සේවාවන් සඳහා නියුක්ත වන්නෙකි. ලන්ඩන් මැරතන් තරගයට පළමු වතාවට සහභාගි වූ නිමන්ත පවුම් 1500 ක් (රුපියල් 265000) ක මුදලක් උපයා ගත් අතර ඒ සියල්ල සාන්ත ජෝන් ගිලන් රථ සේවය සඳහා ප්‍රදානය කළේ ය.
බුද්ධ රූපවලට හොඳ ඉල්ලුමක්
ලොව ශ්‍රේෂ්ඨතම ආගමික නායකයා වන බුදු රජාණන් වහන්සේ ගේ ශ්‍රී දේහය කිසිම ගරු කිරීමකින් හෝ වගකීමකින් තොරව වෙළෙඳ භාණ්ඩවල ප්‍රචාරය කිරීමට බටහිර වෙළෙඳ ආයතනයන් දැන් පෙළඹී ඇත. මහා බ්‍රිතාන්‍යයේ ප්‍රධාන පෙළේ සුපිරි වෙළෙඳ සැල් සංකිර්ණයක් වන ´සේන්ස්බරි` වෙළෙඳ ආයතනය ශ්‍රී ලංකාවෙන් ගෙන්වා අලෙවි කරන තේ සඳහා භාවිතා කරනු ලබන ඇසුරුමේ බුදු රුවක් මෑතක සිට භාවිතා කිරීමට පටන් ගෙන ඇත. මේ පිළිබඳ තොරතුරු ලබා ගත් විගස මහා බ්‍රිතාන්‍යයේ ශ්‍රී ලංකා මහ කොමසාරිස් ෆායිස් මුස්තාෆා මහතා විසින් තම විරෝධය පළ කරමින් ´සේන්ස්බරි` පාලක මණ්ඩලය වෙත ලිපියක් යවා ඇත. බෞද්ධාගාමික සියලු දෙනා ගේ උත්තරීතර සංකේතය වන බුද්ධ ප්‍රතිමාව මෙලෙස වාණිජමය කටයුතු සඳහා තමාත් 70% ට අධික ශ්‍රී ලාංකික බෞද්ධයිනුත් කිසිසේත් ම අනුමත නොකරන බව එතුමාගේ ලිපියෙහි සඳහන් වී තිබුණි. ශ්‍රී ලංකාවේ තේ අලෙවිය සඳහා ඔබ ආයතනය අතීතයේ පටන් ම උදව් කර තිබුණත් මෙවැනි ක්‍රියාවක් කෙලෙසකවත් අනුමත කළ නොහැකි හෙයින් වහාම එම ඇසුරුම ඉවත් කොට එම තේ අලෙවි කරන ලෙස එතුමා එම ආයතනයෙන් ඉල්ලා සිටියේය. සිද්ධිය අවබෝධ කොටගත් එම වෙළෙඳ ආයතනයේ ජ්‍යෙෂ්ඨ නිලධාරීන් වහා ක්‍රියාත්මක වන පරිදි එම ඇසුරුම් ඔවුන්ගේ වෙළෙඳ සල්වලින් ඉවත් කිරීමට තීරණය කරමින් සිදුවූ දේ ගැන ඔවුන් මහත් කණගාටු දායක වන බව ප්‍රකාශ කරමින් පෙරළා ලිපියක් මහා කොමසාරිස් වරයා වෙත එවා ඇත.
පිහිනුම් ඇඳුම් සඳහා බුද්ධ ප්‍රතිමාව
ඇමරිකා එක්සත් ජනපදයේ ප්‍රමුඛ පෙළේ පිහිනුම් ඇඳුම් නිෂ්පාදක ආයතනයක් වන ´ඔන්ඩේඩ්මාර්`  <FRWD>(Ondade Mar)</FRWD> නම් ආයතනය විසින් නිර්මාණය කරන පිහිනුම් ඇඳුම් දෙකක් සඳහා ඉතාමත් ම අශෝභන ලෙස බුද්ධ ප්‍රතිමාවට වෙළෙඳ ලාංඡනයක් සේ යොදා ගැනීම සම්බන්ධයෙන් විශාල බෞද්ධ පිරිස් එය වහා නතර කරන ලෙස එම ආයතනය වෙත පෙත්සම් යවා ඇතත් මේ වෙන තෙක් කිසිම පියවරක් ගෙන නොමැත. මෙම ආයතනය විසින් නිපදවන ඇඳුම් වෙළෙඳාම් කරන වික්ටෝරියා සීක්‍රට්ස් <FRWD>(Victorias Secrets)</FRWD> නැමති ඇඳුම් විලාසිතා වට්ටෝරුවෙහි  <FRWD>(Catalog)</FRWD> නොනවන්ට ඉහත පින්තූර යෙන් දැක්වෙන ඇඳුම් ප්‍රදර්ශනය කිරීමට මෙකී ආයතන දෙක කිසිම බියකින් තොරව ඉදිරිපත් වී ඇත. ලෝකවාසී බෞද්ධ ජනතාව මෙවැනි බෞද්ධ විරෝධී අසාධාරණකම්වලට එරෙහිව වහා නැගී සිටිය යුතු අවස්ථාවක් ලෙස මෙය කැපී පෙනේ.
</ART>
<ART>
විදෙස් ලිපිය
ලෙයට ලෙයින් පළිගැනීමේ ප්‍රචණ්ඩ අරගලයේ තවත් අදියරක්
සරත් කුරේ
ඊශ්රායලය සහ පලස්තීනය අතර ලෙයට ලෙයින් පළිගැනීමේ ප්‍රචණ්ඩ අරගලයේ තව බිහිසුණු අදියරකට ගිය සඳුඳා මුල පිරිණි. ඒ ගාසාවේ අහස් ගැබ සිසාරමින් මිනිස් දඩයමකට කුරුමානම් ඇල්ලූ ඊශ්රායල් ගුවන් හමුදාවේ හෙලිකොප්ටරයෙක සිට එල්ල වූ මිසයිල් ප්‍රහාරයකින් හමාස් සංවිධානයේ ආධ්‍යාත්මික නායකයා ලෙස සැලැකෙන ෂීක් අහමඩ් යාසීන් ඝාතනය වීමත් සමඟ ය.
ඊශ්රායලයේ යාසීන් ඝාතනය කිසිවෙකුට පුදුමයක් නොවෙතත් කාගේත් කම්පාවට හේතුවක් විය. මේ ඝාතනය නිසා සාහසික තෘප්තියක් ලැබුවේ ඊශ්රායලය පමණි. සෙසු හැම රටක් ම පාහේ එය හෙළා දැකීමට පෙළැඹුණේ අභාවප්‍රාප්ත හමාස් නායකයාගේ හෝ ඔහුගේ සංවිධානයේ දේශපාලනය අනුමත කරන නිසා නොවේ. මේ ඝාතනය නිසා තවත් වරක් මුළු මැද පෙරදිගම - විශේෂයෙන් ඊශ්රායලය සහ පලස්තීනය ලේ විලකට පෙරැළීමේ රුදුරු අනතුර ද දිස් වූ නිසා ය. ඊශ්රායලයට එරෙහිව සාම්ප්‍රදායිකව දැක්වෙන පලස්තීන, අරාබි විරෝධය තවත් ප්‍රචණ්ඩ මඟක් ගැනීමේ නියත හැකියාවට අමතරව බටහිර විරෝධී ඉස්ලාමීය විරෝධතා රැල්ලක් පැතිර යාමේ අවදානම ද මෙම ඝාතනය සමඟම සටහන් වන බව දැක ගැනීමෙනි. ඊශ්රායලයේ අඛණ්ඩ අනුග්‍රාහකයා ලෙස අඩ සියවසරෙක කාලයක් පුරා යුදෙව් රාජ්‍යයට සහයෝගය දැක්වීමේත්, පසුගිය දශකයක පමණ කාලයක සිට ඊශ්රායලය සහ පලස්තීනය අතර සාමයක් ඇති කිරීමේ ප්‍රකාශිත අරමුණ ඇතිව කපුකම් කිරීමේත් ද්විත්ව භූමිකාවෙක යෙදුණු ඇමරිකා එක්සත් ජනපදය අනෙක් රටවල් මෙන් ඊශ්රායලය හෙළා දැකීමේ දැඩි ස්ථාවරයක් ගැනීමෙන් වැළැකී සිටිමින් කියා සිටියේ ආත්මාරක්ෂාව උදෙසා ක්‍රියා කිරීමේ අයිතියක් ඊශ්රායලයට ඇති බව ය. මෙය ඊශ්රායල ප්‍රහාරය යුක්ති සහගත බව කියා පෑමක් ලෙස සැලකිය හැකි වුව ද, හමාස් නායකයා ඝාතනය කිරීම නිසා හට ගැනීමට ඉඩ ඇති ප්‍රචණ්ඩ ප්‍රතිචාරය ගැන මනා වැටැහීමක් ද ඇමරිකන් රාජ්‍යතන්ත්‍රයට තිබිණි. මේ ප්‍රහාරය නිසා තමන් දැඩි කනස්සල්ලට පත්ව සිටින බව සිද්ධියෙන් පැය කිහිපයක් ඇතුළත මුල් ඇමරිකන් ප්‍රතිචාරය දැක්වූ රාජ්‍ය දෙපාර්තමේන්තුවේ ප්‍රකාශක රිචඩ් බවුෂර් කීවේ ය. හමාස් නායකයා ඝාතනය කිරීමේ සැලසුම් ගැන තමන් කල් තියා කිසිවක් දැන නොසිටි බව යළි යළිත් කියා පෑමට ඇමරිකන් නිලධාරීන් ක්‍රියා කළේ එය ´තනිකරම ඊශ්රායල් මෙහෙයුමක්` බව ලොවට ඒත්තු ගැන්වීමේ අරමුණ ඇතිවය. ඇමරිකන් රාජ්‍ය තන්ත්‍රය තුළ ඊශ්රායල් හිතවාදිනියක ලෙස ප්‍රකට ජාතික ආරක්ෂක උපදේශිකා කොන්ඩලීසා රයිස් කීවේ “අඩියක් ආපස්සට ගෙන, කලාපය තුළ සන්සුන් බව රැක ගැනීමට හැම පාර්ශ්වයක් ම ක්‍රියා කළ යුතු” බව ය.
ඇමරිකා එක්සත් ජනපදය, යුරෝපා සංගමය, රුසියාව සහ එක්සත් ජාතීන් යන චතුර් පාර්ශ්වය විසින් සකස් කරන ලදුව, දැනට ප්‍රචණ්ඩත්වයේ කුණාටුවට හසු වී ඇති සාමයේ මාර්ග සිතියම බේරා ගැනීමේ අවශ්‍යතාව ඉස්මතු කරන අතරම, පලස්තීන ප්‍රචණ්ඩකාරීන් මුලිනුපුටා දැමීම ජගත් ත්‍රස්තවාදයට එරෙහි සිය සටනේ ම කොටසක් වන හෙයින් හමාස් නායකත්වය එල්ල කර ගනිමින් ඝාතන සිදු කිරීමට ඊශ්රායල් රජය ගත් තීරණය සහ එහි තීරණාත්මක මෙහෙයුම වන යාසින් ඝාතනය යුක්ති සහගත බව ඇඟවීමේ අවශ්‍යතාවක් ද ඇමරිකාවෙන් පෙන්නුම් විය. ඇමරිකන් රූපවාහිනී සේවා සමඟ පැවැති සාකච්ඡාවල දී ඇයගෙන් පළ වූ නිරීක්ෂණයකින් මේ බව නොසඟවා පැහැදිලි කෙරිණි. “හමාස් ත්‍රස්තවාදී සංවිධානයක් බවත්, ෂීක් යසින් පෞද්ගලිකවම ත්‍රස්තවාදී ක්‍රියා සැලසුම් කිරීමේ නිරතව සිටි බවත් අපි විශ්වාස කරමු” යි ඕ කියා සිටියා ය.
යාසින් ඝාතනය මුළු ලොව ම විසින් හෙළා දකිනු ලැබීමේ යථාර්ථය හමුවේ ඊශ්‍රායලය දැඩි ජාත්‍යන්තර හුදෙකලාවට පත්වීමේ අවදානම පැවැති අතර, විශේෂයෙන් ම එක්සත් ජාතීන්ගේ වේදිකාව ඔස්සේ ඊශ්‍රායෙල් විරෝධී තදබල මතයක් ගොඩනැගිණි. තමන් ගේ සම්ප්‍රදායික අරාබි මිතුරන් වන ඊජිප්තුව වැනි රටවල් ද ඊශ්‍රායල් ප්‍රහාරය ගැන දක්වන විරෝධය නිසා මෙහිදී ඇමරිකාව මුහුණ දුන්නේ අසීරු තත්ත්වයකටය.
එක්සත් ජාතීන්ගේ ආරක්ෂක මණ්ඩලය හමුවට මේ ප්‍රශ්නයට අදාළ යෝජනාව ඉදිරිපත්වීමේ ක්‍රියාදාමය ඔස්සේ එකිනෙක වෙනස් ආකල්ප කිහිපයක් දක්නට විය.
හමාස් නායකයා ඝාතනය කිරීමේ ඊශ්රායල් මෙහෙයුම හෙළා දැකීමට මුල් තැන දුන් යෝජනාව සකස් කළේ මංඩලය තුළ එකම අරාබි සාමාජිකයා වන ඇල්ජිරියාවයි. “ඕනෑම සිවිල් වැසියෙකුට එරෙහිව එල්ල කැරෙන ත්‍රස්තවාදී ක්‍රියා” ද හෙළා දැකෙන අයුරින් එම කෙටුම්පතට පසුව සංශෝධනයක් එකතු විය. ඊශ්රායල් සාමාන්‍ය වැසියන් සිය ගණනක් ඝාතනය කළ හමාස් සංවිධානය නම් වශයෙන් සඳහන් කැර හෙළා නොදකින යෝජනාවක් වෙතොත් එයට එරෙහිව නිෂේධ බලය පාවිච්චි කරන බවට ඇමරිකාව අනතුරු අඟවා තිබිණි. සමතුලනයකින් තොර කිසිම යෝජනාවක් තමනට පිළිගත නොහැකි බව එක්සත් ජාතීන්ගේ ඇමරිකන් තානාපති ජෝන් නෙග්රොපොන්ටි කියා සිටියේය. එහෙත්, ඇමරිකන් ස්ථාවරයට ඉදුරා වෙනස් මතයක් පළ කළ එක්සත් ජාතින්ගේ පලස්තීන විමුක්ති සංවිධාන නියෝජිත නසාර් අල් කිඩ්වා කීවේ කිසිම කණ්ඩායමක් ගැන නම් වශයෙන් සඳහන් කරන යෝජනාවක් තමන් විසින් ප්‍රතික්ෂේප කැරෙන බව ය.
</ART>
<ART>
විදෙස් ලිපිය - 2
ඇමරිකන් නිෂේධ බලය නිසා ඊශ්‍රායල් විරෝධි යෝජනාවක් විසි වී යාමේ හැකියාව අරාබි රටවල් විසින් මුල සිටම සලකා බැලුණු අතර, එවැනි තත්ත්වයක් ඇති වුවහොත් ඊශ්‍රායලය හෙළා දකින යෝජනාවක් මහා මණ්ඩලය තුළ විශාල බහුතර ඡන්දයකින් සම්මත කර ගැනීමේ අදහස මුලදී තිබිණි. කෙසේ වුවද මහා මණ්ඩලයේ සම්මතයට සදාචාරමය සහ දේශපාලන පදනමක් ඇතත් නීතිමය බැඳීමක් නැත.
යාසින් ඝාතනය උඩ ජගත් සංවිධානය තුළ ඇරැඹුණු අරාබි - ඇමරිකන් කඹ ඇදිල්ලේ මුල් වටය ගිය බ්‍රහස්පතින්දා අවසන් වූයේ ඊශ්‍රායලය හෙළා දැකීමේ යෝජනාව ඇමරිකන් නිෂේධ බලයෙන් විසි වීමෙනි. ආරක්ෂක මණ්ඩලයේ රටවල් පහලොව අතුරින් නිත්‍ය සාමාජිකත්වය හිමි පස් දෙනාගෙන් කෙනෙකු වන ඇමරිකාව එසේ යෝජනාවට එරෙහි වූ තනි රට බවට පත් වූ අතර, බ්‍රිතාන්‍යය, ජර්මනිය සහ රුමේනියා තෙරට ඡන්දය දීමෙන් වැළැකිණි. චීනය, රුසියාව, ප්‍රංශය, ඇංගෝලියාව, චිලී, පාකිස්තානය, ස්පාඤ්ඤය, ඇල්ජිරියාව, බෙනින්, බ්‍රසීලය, පිලිපීනය යන රටවල් එකොළස පක්ෂ වූ අතර ඉරාක ආක්‍රමණයේදී ඇමරිකාව සමඟ දැඩි ලෙස එකට සිටි ස්පාඤ්ඤය ආරක්ෂක මණ්ඩලයේදී ඊශ්‍රායලය හෙළා දැකීමට එකතු වීම කැපී පෙනෙන පෙරැළියක් විය.
එක්සත් ජාතීන්ගේ සංවිධානය තුළ තමනට එරෙහිව අරාබි ශක්තිය ගොනු කැරෙද්දී රාජ්‍යතාන්ත්‍රික පෙරමුණ ඔස්සේ ක්‍රියාත්මක වූ ඊශ්‍රායලය මහ ලේකම් කොෆි අන්නන්ට අලුත් ඉල්ලීමක් ඉදිරිපත් කරමින් ත්‍රස්තවාදය හෙළා දැකීම සඳහා එක්සත් ජාතීන්ගේ විශේෂ සැසියක් කැඳවන ලෙස යෝජනා කෙළේය. මේ සඳහා මහ ලේකම්වරයා හමුවූ ඊශ්‍රායෙල් විදේශ ඇමැති සල්වාන් ෂැලෝන්, සැකයට ලක්වූ හමාස් නායක ෂීක් අහමඩ් යාසින් හැඳින්වූයේ මරා ගෙන මැරෙන බෝම්බකරුවන්ගේ පීතෘවරයා ලෙසය.
ත්‍රස්තවාදීන්ගේ මහා න්‍යායධරයා මෙන්ම මාර්ගෝපදේශකයා ලෙස තමනට පෙනෙන යාසින්, හමාස් සංවිධානය විසින් ඊශ්‍රායලයට එරෙහිව ඉදිරියට යැවුණු හැම මරාගෙන මැරෙන බෝම්බකරුවකුම පිටුපස සිටි රුදුරු බලවේගය බව ඊශ්‍රායලය කියා සිටියත්, තවත් ත්‍රස්තවාදීයෙකුගේ අවසානය මිස වෙනත් යමක් යාසින් ඝාතනය තුළ නැති බව ඇමරිකාව විසින් විශ්වාස කැරුණත් ඊශ්‍රායෙල් ව්‍යාප්තවාදයට සහ රාජ්‍ය ත්‍රස්තවාදයට එරෙහිව යුක්තියේ කැරැල්ලකට අධ්‍යාත්මික නායකත්වය සපයන ගුරුවරයෙකු සහ අධ්‍යාත්මක මාර්ගෝපදේශකයකු ලෙස ගාසාවේ පලස්තීනුවෝ ඔහු කෙරෙහි මහත් ගෞරවයක් දක්වති. මේ නිසාම ලොව බොහෝ පලස්තීන මිතුරන් අතර ද ඔහුට ඇත්තේ ගරු කටයුතු ප්‍රතිරූපයකි. හමාස් සංවිධානය ඊශ්‍රායලය විනාශ කැර, ඊශ්‍රායලයට අයත් භූමි ප්‍රදේශය මෙන්ම ජෝර්දාන් ගඟේ බටහිර ඉවුර සහ ගාසා තීරුව එකතු වූ පලස්තීන රාජ්‍යයක් බිහි කිරීම වෙනුවෙන් කැප වී සිටී. කලින් අන්ත ඊශ්‍රායල් විරෝධි ස්ථාවරයක සිටි ලිබියාවේ ගඩාෆි වැනි පූර්ව සටන්කාමී අරාබි නායකයන් බොහෝ දුර "හීලෑ" වී, ඊශ්‍රායලය සමඟ යථාර්ථවාදී පදනමක සබඳතා ඇති කැර ගැනීමට නැඹුරු වී සිටින වත්මන් යුගයේදී හමාස්වරුන්ගේ මේ දර්ශනය, හුදු මායා විශ්වාසයක් හෝ සිහිනයක් ලෙස පෙනී යා හැකි වුවද, ඒ මතය පිටුපස මරු නොතකන එඩියෙන් සහ පරිත්‍යාගයේ ජීවයෙන් හඹා යන විශාල පිරිසක් පලස්තීනය තුළ මෙන්ම ඉන් පිටතද වෙති.
ඊශ්‍රායලය විසින් හමාස් ත්‍රස්තවාදයේ මහා නායකවරයා ලෙස සැලැකෙතත්, හමාස්වරුන් අතර මධ්‍යස්ථ පිළිවෙතක් ගෙන ගිය තැන්පත් ඉස්ලාමීය නායකයකු ලෙසද ඔහුට විශාල පිළිගැනීමක් ඇත. මෙවැනි හැඩගැස්මක් යටතේ ඔහු ඝාතනය කිරීම රෝගයට වඩා දරුණු ප්‍රතිකර්මයක් විය හැකි යැයිද සැලැකේ. ඔහුගෙන් පසු නායකත්වයට ගිය අඟහරුවාදා තෝරා ගැනුණු අබ්දෙල් අසිස් රන්තිසි වඩා දැඩි මතධාරි සටන්කාමියකු ලෙස සැලැකේ. ඊශ්‍රායලුන් සහ පලස්තීනුවන් අතර ප්‍රචණ්ඩත්වයේ 'කුණාටු මධ්‍යස්ථානයක්' ලෙස කලෙක සිට ලෙයින් කැකෑරෙන ගාසාව මධ්‍යධරණීය සහ ඊජිප්තුව ඇසුරෙහි පැරැණි පලස්තීන භූමිය මත සැතපුම් 26 ක් දිගින් සහ සැතපුම් 4 - 5 පමණ පළලින් යුතුව විහිද යන බිම් තීරුවක් වන අතර, පලස්තීනුවන්ගේ වර්තමාන අසහනයටත්, එය කෙරෙන් පැන නඟින සටන්කාමී ප්‍රතිචාරයටත් නිමිත්ත වී ඇත්තේ තවත් අරාබි බිම් මෙන්ම, 1967 අරාබි – ඊශ්‍රායෙල් යුද්ධයේ සිට මෙම පලස්තීන භූමියද ඊශ්‍රායලය විසින් අල්ලා ගනු ලැබ සිටීමයි. ෂීක් යාසින්ගේ නායකත්වයෙන් පිහිටුවා ගැනුණු හමාස් සංවිධානය ඊශ්‍රායලය විනාශ කොට පලස්තීන රාජ්‍යයක් නිර්මාණය කිරීමේ පිළිවෙතට කැපව සිටී. තමනට එරෙහිව මරා ගෙන මැරෙන ප්‍රහාර එල්ල කරන හමාස් නායකත්වය ඝාතනය කිරීම හැර වෙනත් ආරක්ෂක විකල්පයක් නැතැයි ඊශ්‍රායලය සිතයි. මේ නිසා සිය ඔත්තු සේවාවල දැනුම්දීම් අනුව ක්ෂණික ප්‍රහාර සඳහා ගුවන් ගත කැරෙන හෙලිකොප්ටර් යානාවල සිට "ත්‍රස්තවාදී" ඉලක්ක යයි සැලැකෙන පුද්ගලයන්ට මිසයිල් ප්‍රහාර එල්ල කිරීමේ ඝාතන තාක්ෂණයක් කලෙක සිට එය ක්‍රියාත්මක කරයි. "ප්‍රාණ පරිත්‍යාගයේ වීරයන්" ලෙස තමන් විසින් හඳුන්වනු ලබන මරාගෙන මැරෙන කණ්ඩායම්වල මෙහෙයුම් යුක්ති සහගත බව පෙන්වීම සඳහා හමාස් සංවිධානය කියා සිටින්නේ ඊශ්‍රායෙල් සතුරාට වෙනත් "භාෂාවක්" නොතේරෙන බවය.
හමාස් මෙන්ම ජිහාඩ් සංවිධානද ත්‍රස්තවාදී කණ්ඩායම් ලෙස ඇමරිකාව සහ බටහිර ලෝකය විසින් පිළිගනු ලැබ ඇතත්, ඇමරිකාවට තරමක වෙනස් මඟක් ගනිමින්, ඊශ්‍රායෙලයේ නවතම ප්‍රහාරය දෙස වඩා යථාර්ථවාදී බැල්මක් හෙළීමට යුරෝපා සංගමය පෙළැඹී ඇත. බෙල්ජියමේ බ්‍රසල්ස් නගරයේදී ගිය සිකුරාදා ප්‍රකාශයක් කළ යුරෝපා සංගමයේ නායකත්වය නියෝජනය කරන යුරෝපා මණ්ඩලය පෙන්වා දුන්නේ ඊශ්‍රායලයේ හමාස් නායක ඝාතනය නිසා උත්සන්න වූ ප්‍රචණ්ඩත්වයේ අලුත් රැල්ල මඟින් මැද පෙරදිග සාමකාමී විසඳුමකට ඇති ඉඩ ප්‍රස්ථා තවත් ඈත් කර ඇති බවය.
ෂීක් අහ්මද් යාසින් ඝාතනය කිරීම සාමාන්‍ය ප්‍රචණ්ඩකාරී ක්‍රියාවක සීමාව ඉක්මවා වඩාත් කුරිරු අපරාධයක ස්වරූපය ගෙන ඇත්තේ දෑත් දෙපා අවලංගු වී, රෝද පුටුවකින් ගසාවේ මහ පල්ලියට යමින් සිටි ආබාධිතයෙකු වන ඔහු මරා දැමීමට මැද පෙරදිග ප්‍රධානම යුද්ධ යන්ත්‍රයේ මිසයිල් ප්‍රහාරයක් උපයෝගී කර ගෙන තිබීම නිසාය.
හමාස් සංවිධානයේ නායකයන් කවදත් ජීවත් වූයේ ඝාතන තර්ජනය හිසට උඩින් ඇතිවය. ෂීක් යාසින් මෙයට කලින් වතාවකදීත් ඊශ්‍රායල් ඝාතන ප්‍රයත්නයකට ඉලක්ක වී යත්නම් දිවි ගලවා ගත් අතර, ඔහුගෙන් පසු ගාසාවේ හමාස් නායකත්වයට පත් වූ අබ්දුල් අසිස් රන්තිසි ගිය ජූලි මාසයේ ඊශ්‍රායල් ප්‍රහාරයකින් තුවාල ලැබීය. සිරියාවේ සිට ක්‍රියාත්මක වන හමාස් හි අනෙක් නායකයා වන කාලෙද් මෂාල් කලකට පෙර අම්මාන් නගරයේදී ඊශ්‍රායල් නියෝජිතයන් විසින් අල්ලා ගනු ලැබ, පසුව බේරා ගත හැකි වූයේ ජෝදාන් රජයේ බරපතල මැදිහත් වීම නිසාය.
ෂීක් යාසින්ගෙන් පසු ගාසා තීරුවේ හමාස් ප්‍රධානියා ලෙස පත්වූ රන්තිසි මෙන්ම සිරියාව මධ්‍යස්ථානය කර ගනිමින් අරාබි ලෝකයේ සැරිසරන හමාස් මූලෝපාය න්‍යායධරයා ලෙස සැලැකෙන කාලෙද් මෂාල් ද ඊශ්‍රායලය සමඟ කිසිම ආකාරයේ අතරමඟ සමාදානයක් ප්‍රතික්ෂේප කරති. හමාස් සංවිධානයේ ඉදිරි නායකත්වය සඳහා ඔවුන් අතර බල පොරයක් ඇති නොවේ යැයි කිව නොහැකි වුවද, පලස්තීනය මුදා ගන්නා තුරු ඊශ්‍රායල් ඉලක්කවලට නොකඩවා පහර දීමටත්, එහිදී ඊශ්‍රායල් අගමැති ඒරියල් ෂැරොන් ඇතුළු ඉලක්ක පසුපස නොකඩවා හඹා යාමටත් දෙදෙනාම ප්‍රතිඥා දී ඇත.
හමාස් සංවිධානය සිරියාවේ අනුග්‍රහයෙන් පැවැත්වෙන්නක් බව විශ්වාස කැරෙන හෙයින්, ඇමරිකාව සහ සිරියාව අතර දැනට පවතින ප්‍රශ්න වඩා උග්‍ර වීමට ඉඩ ඇතැයිද සැලකේ. ඒ අතර, ඉරාක යුද්ධයෙන් පසු උද්ගත වී ඇති කලාපීය යථාර්ථයන් නිසා ඇමරිකාව දිගටම නොරොක් කරගැනීම සිරියාවට ඔරොත්තු නොදෙන දෙයක් ලෙස පෙනී යන හෙයින් හමාස් ක්‍රියාකාරීන් තම රටින් පිටමං කිරීමට හෝ ඔවුනට සැපයෙන ආධාර අඩු කිරීමට හෝ සිරියාව ක්‍රියා කරනු ඇත්ද යන ප්‍රශ්නයත් පැන නඟී.
යාසින් ඝාතනය වාර්තා වූයේ ලෝක දේශපාලනය තුළ - විශේෂයෙන්ම ඉස්ලාමීය සටන්කාමීත්වය සහ මූලධර්මවාදය මැද පෙරදිගදී මෙන්ම ඇෆ්ගනිස්ථානය වැනි රටවලදීත් වඩා දැඩි පැවැත්මක් පෙන්නුම් කර ඇති වකවානුවකදී වීම නොසලකා හළ නොහැකි සාධකයකි. විශේෂයෙන්ම 2001 සැප්තැම්බර් 11 ඇමරිකාවේ යුද්ධ සහ ආර්ථික හදවත් මත එල්ල කැරුණු අල් කයිඩාවරුන්ගේ දරුණු ප්‍රහාරත්, එහිම රුධිර රේඛාව යුරෝපය දක්වා විහිදමින් ස්පාඤ්ඤයේ මැඩ්රිඩ් නුවර දුම්රිය පද්ධතියේ මහා පිපිරීම් මාලාවත් සමඟ එකට ගත් විට, ඊශ්‍රායල් අතිධාවනකාරිත්වය ඔස්සේ සිදු කැරුණු යාසීන් ඝාතනය වඩා බිහිසුණු ජාත්‍යන්තර පිටාරයකට මඟ සලසා අතැයි කිව හැකිය.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
ලන්ඩන් ත්‍රස්තවාදී මෙහෙයුමට මුස්ලිම් ජාතිකයන්ගේ අප්‍රසාදය
ත්‍රස්තවාදය වැළැක්වීමේ පනත යටතේ ලන්ඩන් නුවර සහ අවට ප්‍රදේශවල මෙට්‍රෝ පොලිටන් පොලිසිය විසින් කරන ලද විශාල මෙහෙයුමක දී පුද්ගලයින් අට දෙනෙකු සහ විෂ ද්‍රව්‍ය විශාල ප්‍රමාණයක් අත්අඩංගුවට ගත් පසුගිය අඟහරුවා දා පෙරවරුවේ ලන්ඩනයෙන් වාර්තා විය.
පොලිස් නිලධාරීන් 700 ක් සහභාගි වූ මෙම මෙහෙයුමේ දී පකිස්ථානු ජාතිකයින් යැයි සැක කරන මුස්ලිම් ජාතිකයින් අට දෙනෙකු අත්අඩංගුවට ගැනීම මුස්ලිම් ජාතිකයින්ගේ ඉමහත් අප්‍රසාදයට ලක් වී ඇත. බ්‍රිතාන්‍ය මුස්ලිම් ජාතිකයන්ගේ ප්‍රකාශකයෙකු වන මොහොමඩ් රෂීක් මහතා පවසා සිටියේ ත්‍රස්තවාදී වැළැක්වීමේ පනත අවියක් කොටගෙන බ්‍රිතාන්‍ය පොලිසිය විසින් කරන ලද මෙම මෙහෙයවීම මුස්ලිම් ජාතීන් ඇතුළු බ්‍රිතාන්‍යයේ වෙසෙන සුළු ජාතීන්ට එල්ල කරන ලද බලවත් පහරක් ලෙස ය. ලොව තැනින් තැන සිදුවූ කිසිම ත්‍රස්තවාදී ප්‍රහාරයක් මුස්ලිම් ජනතාව අනුමත නොකර තිබියදීත් ලන්ඩනයේ වෙසෙන මුස්ලිම් ජනතාවට කරන මෙම කුඩම්මාගේ සැලකිලි ගැන මුළුමහත් මුස්ලිම් ජනතාව ම කණගාටුවට පත් වෙන බවක් එම මහතා ප්‍රකාශකර සිටියේය.
විශේෂ ආශිර්වාද බෝධි පූජාවක්
ආදී කාලයේ පටන් පැවත එන බක් මහා මංගල්‍යය ග්‍රහ තාරකා පදනම් කොට ගත් අර්ථවත් උත්සවයකි. හෙළ සිරිතට මුල් තැන දෙමින් අපට ම ආවේණික වූ සත් ගුණවත් ක්‍රියාවක් අප සැමට මතක් කර දෙන මේ සමයේ පිදිය යුත්තන් පිදීම, මා පිය වන්දනාව වැඩිහිටියන්ට සැලකීම, බුලත් හුරුළු දී වැරදි සමා කරවා ගැනීම, සියලු මිය ගිය නෑදෑ හිතවතුනට වසර පුරා කරගත් පින් අනුමෝදන් කිරීම, දුකින් පෙළෙන අසරණ රෝගීන් සනසාලීම එවන් මංගල කරුණු කිහිපයක් වේ. මව් බිමෙන් සැතැපුම් දහස් ගණනක් එතෙර අපටම ආවේණික නොවූ පරිසරයක ජීවත්වන ශ්‍රී ලාංකික දරු දැරියනට මේ උදාර කරුණු මතක් කර දීමේ අටියෙන් මහා බ්‍රිතාන්‍යයේ ලෙච්වර්ත් පුරවරයේ බෞද්ධ මධ්‍යස්ථානය විසින් අද දින (අප්‍රේල් 4) විශේෂ ආශිර්වාද බෝධි පූජා මාලාවක් පැවැත්වීමට කටයුතු යොදා ඇත.
අග්ග මහා පණ්ඩිත බෝධිසත්ව ගුණෝපේත බලංගොඩ ආනන්ද මෛත්‍රිය මහා නායක ස්වාමීන් වහන්සේගේ ආචාර්යත්වයෙන් බලංගොඩ ශ්‍රී නන්දාරාමයේ පැවිදි වී උපසම්පදා ලැබ ශ්‍රී ලංකාවේ ශාසනික සේවය ආරම්භ කොට ජර්මන් ධර්ම දූත සමිතියේ ආරාධනය පරිදි එතෙර ධර්ම දූත සේවය සඳහා ජර්මනියේ බර්ලින් විහාරයට වැඩම කොට අනතුරුව ලන්ඩන් නුවර කිංස්බරී ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානය, තේම්ස් බෞද්ධ විහාරය, බර්මින්හැම් බෞද්ධ විහාරයේ පමණක් නොව කලක් ඉතාලියේ මිලානෝ බෞද්ධ විහාරය, ජිනීවා හි ජාත්‍යන්තර බෞද්ධ විහාරය ආදී ස්ථාන රාශියක ශාසන මෙහෙයේ නිරතව දැනට ඉතාමත් ම වයෝවෘද්ධව රෝගාතුරව ලෙච්වර්ක් විහාරස්ථානයේ වෙසෙන වස්කඩුවේ සුබෝධි ස්වාමීන් වහන්සේගේ 78 වන ජන්ම දිනය සහ එතුමා විසින් ශාසනයට කරන ලද මෙහෙය ඇගයීම සඳහා උන්වහන්සේට නිදුක්, නිරෝගි සුව, දීර්ඝායුස ප්‍රාර්ථනා කරමින් මෙම මහා ආශිර්වාද බෝධි පූජා මාලාව සංවිධානය කොට ඇත. ශ්‍රී ලංකාවේ සුප්‍රසිද්ධ ධර්මදේශකයකු වන පූජ්‍යපාද ශාස්ත්‍රපති පණ්ඩිත අකුරල සමිත ස්වාමීන් වහන්සේ ද මේ අවස්ථාවට සහභාගි වීමට නියමිත ය.
´ස්වර්ණ ගී` ලන්ඩනයේදී ගැයූ දා
හෙළ සරණ පුණ්‍ය ආයතනයට ආධාර පිණිස පසු ගිය 28 වැනි දා ලන්ඩන් නුවර කැම්ඩන් ශාලාවේ දී ගැයුණු ස්වර්ණ ගී සඳහා ශ්‍රී ලංකාවේ ජනප්‍රිය ගායක ගායිකාවන් ප්‍රමුඛ වාදක මණ්ඩලයක් සහභාගි වූහ. ජගත් වික්‍රමසිංහ, ඉෂාක් මොහිදීන් බෙග් සහ ජී.එස්.බී. රාණි පෙරේරා මෙහි දී රසවත් ගී රැසක් ගායනා කළහ.
<PIC>ජී.එස්.බී. ඉෂාක් සමඟ ප්‍රධාන සංවිධායක මාලා පොල්පිටිය මහත්මිය කැමරාවට මුහුණ දුන් අයුරු</PIC>
<PIC>සංගීත සංදර්ශනයේ උත්කර්ෂවත් අවස්ථාවක්</PIC>
තිස්ස මඩවල
අලුත් අවුරුදු උත්සවය මෙවරත් මහ ඉහළින්
ලන්ඩන් නුවර කිංස්බරි හි ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානය විසින් වසරක් පාසා සංවිධානය කරන සිංහල අලුත් අවුරුදු උත්සවය මෙවරත් ඉතා උත්කර්ෂවත් අන්දමින් පැවැත්වීමට සියලු කටයුතු සූදානම් කර ඇති බව පසුගියදා අපට දැන ගන්නට ලැබිණි. මෙම උත්සවයේ කැපී පෙනෙන අංගයක් වන සංස්කෘතික සංදර්ශනයේ සියලුම නැටුම් අංගයන් ශ්‍රී ලංකාවේ සුප්‍රසිද්ධ නැටුම් ශිල්පාධිපති ආචාර්ය මුදියන්සේ දිසානායක මහතාගේ ප්‍රධානත්වයෙන් සිදුවෙන අතර අවශ්‍ය පුහුණු කටයුතු සඳහා ඒ මහතා මේ වනවිට ලන්ඩනයට පැමිණ සිටී. මෙවර උත්සවයේ තවත් ප්‍රධාන අංගයක් ලෙස අවුරුදු කුමර කුමරී තරගය නම් කොට ඇති අතර ඒ තුළින් ජයගන්නන්ට ශ්‍රී ලංකාවට යාම සඳහා ගුවන් ගමන් බලපත්‍ර දෙකක් පිරිනමන බව ද සංවිධායක මණ්ඩලය පැවසීය. සම්පූර්ණ උත්සවය ම පෙර පරිදි ජාතික රූපවාහිනියෙන් ප්‍රචාරය කරන අතර රූපවාහිනී නියෝජිතයින් පිරිසක් ද ලන්ඩනය බලා පැමිණීමට නියමිත ය. ලිස්සන ගසේ නැගීම, කොට්ට පොර, කණා පල්ලන් ගැසීම, අලියාට ඇස තැබීම, බනිස් කෑම පොල් අතු විවීම, රබන් ගැසීම සහ කඹ ඇදීම වැනි සියලුම හෙළ ක්‍රීඩා අංගයන්ගෙන් සැරසෙන මෙම උත්සවය අවසානයේ සංස්කෘතික සංදර්ශනයක් සහ සංගීත සැදෑවක් පැවැත්වීමට සියලුම කටයුතු සූදානම් කොට ඇත. ලබන අප්‍රියෙල් මස 11 වැනි දා හැරෝ නගරයේ නගර ශාලාවේ දී දවස මුළුල්ලේ උත්සවය පැවැත්වෙනු ඇත.
</ART>
<ART>
විදෙස් ලිපිය
ලිබියාවේ ගඩාෆිගෙන් නොගහ බැරි කරණමක්
ලිබියාවේ මුආමර් ගඩාෆි ලෝක දේශපාලන වේදිකාවේ එක පැත්තක සිට අනෙක් පැත්තට කරණමක් ගසා ඇත් ද? නැත්නම්, ඇමෙරිකාවේ සුපිරි බල ආධිපත්‍යයට සහ ඊශ්‍රායලයේ රණකාමි යුදෙව් ව්‍යප්තවාදයට එරෙහිව තුන්වැනි ලෝකයේ 'බුලට්ටුවක්' ලෙස සිටි ගඩාෆි අරාබි ලෝකය සහ බටහිර ලෝකය අතර සාම කුරුල්ලෙකු ලෙස ඉගිලෙන්නට පෙළඹුණේ කළ හැකි වෙන දෙයක් නැති නිසා ද? පසුගිය හය මාසයක පමණ කාලය තුළ මහත් පෙරැළියකට බඳුන් වූ ගඩාෆි ගේ වත්මන් දේශපාලන භූමිකාව ඇසුරින් මේ ප්‍රශ්න නැඟෙයි.
බෙල්ජියමේ සංචාරයක් සඳහා ගිය 27 වනිදා බ්‍රසල්ස් නගරයට පැමිණි ගඩාෆි බටහිර ජනමාධ්‍යයට පෙනුණේ අපේ ග්‍රහ ලෝකය වන පෘථිවියේ ගෙන්දගම් පොළොවට අඟහරු ලෝකයේ සිට පාත් වූ අමුත්තෙකු මෙනි.
බටහිර ලෝකයත් ලිබියාවත් අතර පැවැති පරතරය ඒ තරමටම විශාලය.
ලිබියාව මෙන්ම බෙල්ජියම ද පිහිටා ඇත්තේ ශ්‍රී ලංකාවට බොහෝ දුර බැහැරින් වුවද, දේශපාලනය - විශේෂයෙන්ම වෙනස් සමාජ ක්‍රම ඇති රටවල් අතර සබඳතා කොතරම් මූලික වෙනසකට බඳුන් වී ඇත්දැයි වටහා ගැනීමට එම සංචාරය අපටත් උදව් වෙයි.
බටහිර ලෝකයට පක්ෂපාතව සිටි පළමුවැනි අයිදිරිස් රජුගේ පාලනය පෙරළා දමා එවකට 26 හැවිරිදිව සිටි හමුදා නිලධාරියෙකු වූ කර්නල් මොආමර් ගඩාෆි 1969 සැප්තැම්බර් 01 වැනිදා ලිබියාවේ බලය අල්ලා ගත් විට අරාබි ලෝකයේ තවත් විප්ලවයක් පිළිබඳ පුවත වාර්තා වූයේ දැඩි කුතුහලයක් දනවමිනි. බටහිර මාධ්‍ය විසින් ඉතා මෑතක් වන තුරුම විප්ලවයක් නොව 'රාජ්‍ය විරෝධි කුමන්ත්‍රණයක්' ලෙස හැඳින්වුණ ලිබියාවේ දේශපාලන පෙරැළිය 1952 වසරේදී මිසරයේ ෆාරුක් රජු පන්නා දමා අරාබි ලෝකයේ නව දේශපාලන පරපුරෙක නායකයා ලෙස ගමවල් අබ්දල් නසර් මතු වූ ප්‍රගතිවාදී දේශපාලන ක්‍රියාදාමයක නව පුරුකක් ලෙස සැලැකිණි. අරාබි ජාතිකත්වයේ දේශපාලන දෘෂ්ටියට අමතරව සැපයෙන තාරුණ්‍යයේ ජීවය ද පෙන්නුම් කළ ගඩාෆිගේ දේශපාලන භූමිකාව ඉදිරියට ඇදුණේ 'කඩා ගෙන යන ගතියක්' ඇතිවය. ඇමරිකා එක්සත් ජනපදය ප්‍රධාන හතුරා ලෙස සැලැකූ ගඩාෆි එයට එරෙහිව එවකට පැවැති සෝවියට් දේශයේ ආධිපත්‍යය ගෙඩිය පිටින්ම පිළිගැනීමට සූදානම් වූයේ ද නැත. ඒ සමඟම සම්ප්‍රදායික අරාබි නායකත්වය ඇමරිකාව සහ ඊශ්‍රායෙලය හමුවේ අවශ්‍ය තරමේ සටන්කාමීත්වයක් නොපෙන්වා 'වැනෙන සුළු' ස්ථාවරයක් ගනිමින් ඇතැයි ද ඔහු චෝදනා කළේය. නසාර්ගෙන් පසු අරාබි ජාතිකත්වීය නායකත්වය උරුම කැර ගැනීමේ රුචියක් පෙන්වූ ඉරාකයේ සදාම් හුසේන්, සිරියාවේ පහෙස් අල් අසාද් සහ පලස්තීන විමුක්ති සටනේ දී වඩා පළල් පිළිගැනීමක් ලබා සිටි යසර් අරෆත් පවා ඇමරිකන් - ඊශ්‍රායෙල් සංධානයට එරෙහි සටනේදී 'සෙවල පෙරමින්' ඇතැයි ගඩාෆි චෝදනා කළේය. ඊශ්‍රායෙලය විනාශ කැර, මැද පෙරදිග සිතියමෙන් මකා දැමීමෙන් තොරව පලස්තීන විමුක්තියක් හෝ අරාබි පැවැත්මක් හෝ තිබිය නොහැකි බව ඔහුගේ තර්කය විය. මහ අරාබියක් පිළිබඳ අන්ත ජාතිකවාදී දර්ශනයෙන් මත්වූ ඔහු, එහි ප්‍රාථමික පියවරක් ලෙස ලිබියාව, ඊජිප්තුව, ටියුනිසියාව, සිරියාව එකම රාජ්‍යයක් ලෙස ගොනු වීමේ ප්‍රතිපත්තියක් වෙනුවෙන් පෙනී සිටි අතර, ඇත්ත වශයෙන් ම එවැන්නක් සඳහා අතිධාවනකාරි ගමනක යෙදුණේය. බටහිර ධනේශ්වර ක්‍රමයට සහ සෝවියට් කොමියුනිස්ට් ක්‍රමයට ද වෙනස් වූ ඉස්ලාමීය සමාජවාදයක් වෙනුවෙන් පෙනී සිටි ගඩාෆි, ඒ සඳහා අරමුණු කැරුණු ජාත්‍යන්තර මූලස්ථානයක් ලෙස ලිබියාව ශක්තිමත් කළේ, සිය පරමාදර්ශය වෙනුවෙන් කැප වූ ලොව පුරා ත්‍රස්තවාදී කණ්ඩායම්වලට මුල්‍යමය සහ යුද්ධමය වශයෙන් ආධාර දෙන බවට ඇමරිකාවත් සෙසු බටහිර රටවලුත් බරපතළ චෝදනා නඟද්දීය. අරාබි ලෝකය සතු ප්‍රධාන ආර්ථික සම්පත වන ඛණිජ තෙල් ඇමරිකාවටත් ඊශ්‍රායලයටත් එරෙහිව යෙදැවිය යුතු බවට උද්ඝෝෂණය කළ ගඩාෆි, එම රටවලට තෙල් විකිණීම නැවැත්වීමේ ව්‍යාපාරයට අත ගැසුවේ අනෙක් අරාබි රටවලටත් කලිනි.
ඉස්ලාමීයත්වය පෙරටු කැර ගෙන ඇමරිකාවට එරෙහි තුන් වැනි ලෝක එක්සත් පෙරමුණක් ගොඩ නඟා ඊශ්‍රායෙලය චප්ප කැර, පලස්තීනය මුදා ගැනීමේ අති සටන්කාමි පිළිවෙතකට කැපව සිටි ගඩාෆි, එම දේශපාලන ක්‍රියාදාමයේදී ඇමරිකාවේ ආක්‍රමණශීලි ප්‍රතිචාරයෙන් නොයෙක් වර බැට කෑවේය. ලිබියාවට අයත් සිද්රා මුහුදු බොක්කට ඇතුළු වූ ඇමරිකන් ගුවන් හමුදාවේ ප්‍රහාරක යානා විසින් 1980 දී ලිබියන් යුද නැව් දෙකක් විනාශ කරන ලද අතර 1986 දී එම මුහුදේම යාත්‍රා කළ ඇමරිකන් යුද නැව් මගින් තවත් ලිබියන් යුද නැව් දෙකක් විනාශ කැරිණි. ලිබියාව තුළ හමුදා බැරැක්ක කලාපයකට 1986 දී එල්ල කළ ඇමරිකන් ගුවන් යානයක ප්‍රහාරක බෝම්බවලින් ගඩාෆිගේ නිවහනක් ද විනාශ වූයේ ඔහු විසින් හදා ගැනුණු දියණියක ඇතුළු ලිබියන් වැසියන් කිහිප දෙනෙකු මරුමුවට පත් කරමිනි. එවකට සිටි ඇමරිකන් ජනාධිපති රොනල්ඩ් රේගන් කියා සිටියේ මෙම ප්‍රහාරය එල්ල කළේ ගඩාෆි විසින් ලිබියාව තුළ පවත්වා ගෙන යනු ලබන ත්‍රස්තවාදී මධ්‍යස්ථානවලට බවය.
ලිබියන් - බටහිර ආරෝවට තිස්පස් වසරක ඉතිහාසයක් ඇතත් ඔවුනතර සබඳතා ඉතා තීරණාත්මක ලෙස බිඳ වැටුණේ 1988 ස්කොට්ලන්තයේ ලොකර්බිහිදී ඇමරිකන් මගී ගුවන් යානයක් සහ අප්‍රිකාවේ නයිජර්හි පියාසර කරමින් තිබූ ප්‍රංශ මගී ගුවන් යානයක් ද ලිබියානුවන් විසින් පුපුරවා හරිනු ලැබීමේ සිදුවීම් දෙක සමඟය. එම පිපිරීම් දෙකේදී 440 ක් මරු මුවට පත්වූ අතර, බටහිර ගුවන් යානා දෙක පුපුරුවා හළ ලිබියානුන් බාර දෙන ලෙස එක්සත් ජාතීන්ගේ ආරක්ෂක මණ්ඩලය ඔස්සේ එල්ල කැරුණු දැඩි බලපෑම් මධ්‍යයේ ගඩාෆි ජාත්‍යන්තර වශයෙන් දුෂ්කර තත්ත්වයකට පත් විය. රාජ්‍යතාන්ත්‍රික මෙන්ම ජගත් අධිකරණමය ක්‍රියාදාම ඔස්සේ මහත් හැලහැප්පීම්වලට ලක් වූ ලිබියාව, ආර්ථික සහ දේශපාලන සම්බාධකවලට ද ගොදුරු වූ අතර, දශක එකහමාරක් තිස්සේ ජාත්‍යන්තර හුදෙකලාවක් තුළ ලිබියාව කොටු කර තැබීමට හේතු වූ එම ප්‍රශ්නය මාස කිහිපයකට පෙර අවසන් වූයේ ගුවන් යානා බෝම්බ පිපිරවීම් පිළිබඳ වගකීම සදාචාරමය වශයෙන් පිළිගත් ලිබියාව, විපතට පත් වූවන්ගේ පවුල්වලට විශාල වශයෙන් වන්දි ගෙවීමට එකඟ වීමෙනි.
දශක තුනකටත් වැඩි කාලයක් ලිබියාව සහ බටහිර ලෝකය අතර පැවැති විරසක බව සමකාලීන ලෝකයේ ජාත්‍යන්තර දේශපාලන ප්‍රතිවිරෝධතා අතුරෙහි මුල් තැනක් ගත් බව දකින විට, ගඩාෆිගේ බෙල්ජියම් සංචාරය වැදගත් පෙරැළියෙක තීරණාත්මක පියසටහනක් සේ සැලැකීම නිවැරැදිය. එම සංචාරය මූලික වශයෙන් අරමුණු කැරුණේ ලිබියාව සහ බෙල්ජියම අතර ද්විපාර්ශවීය සබඳතා වර්ධනය කැර ගැනීමකට වඩා ලිබියාව සහ යුරෝපා සංගමය අතර නව සබඳතා රටාවකට මුල පිරීම උදෙසා ය. ලිබියාව පැත්තෙන් මෙන්ම යුරෝපා සංගමය මෙන්ම ඇමරිකාව පැත්තෙන් ද වැදගත් වර්ධනයන් දක්නට හැකි පසුබිමක් මැද යෙදූණු එම සංචාරය, ඉරාකය තුළ ඇමරිකන් බ්‍රිතාන්‍ය ආක්‍රමණය නිසා හට ගත් අලුත් දේශපාලන සහ යුද්ධමය ගතිකත්වය ද, ආර්ථික පෙළ ගැසීම ද පිළිබඳ පසුබිම ද ඇතිව සිදු විය.
කොතැනකදී කවර දෙයක් අභිබවා වුවද කිසිවෙකුට දෙවැනි වීමට නොකැමැති අපූරු පුද්ගල චරිතයක් හිමි ගඩාෆි, බටහිර බලපෑමට එරෙහි මෙතෙක් කළ සටනේදී තමා ප්‍රමුඛ තැනක් ගත්තේ යම් සේද, සාමය උදෙසා වන ව්‍යායාමයේදීත් ප්‍රුමුඛ තැනක් ගන්නා බව පෙන්වීමට මනාපයක් දක්වා තිබේ. සමූහ ඝාතක අවි රැස් කර ගෙන සිටීම ගැන බටහිර කඳවුරෙන් නොකඩවා චෝදනා ලත් හෙතෙම එම අවි අත්හැර දැමීමෙන් තමන් විසින් දක්වා ඇති ආදර්ශය අනුව වැඩ කරන්නැයි බ්‍රසල්ස් නගරයේදී ලෝකයෙන් ඉල්ලා සිටියේය. මෙහිදී ලෝක බලවතුන් කෙරෙහි වඩා 'සමබර' ආකල්පයක් දැරීමට තමන් දක්වන සූදානම ගැන ඉඟි කරමින් සිය ආදර්ශය අනුව යන්නැයි විශේෂයෙන් ජගත් බල තරගයේ දෙකොණක තවමත් සිටින බව පෙනෙන ඇමෙරිකාවෙන් සහ චීනයෙන් විශේෂ ඉල්ලීමක් ද කෙළේය. යුරෝපය සහ අප්‍රිකාව අතර 'පාලමක්' බවට පත්වීමට තම රට සූදානම් වන්නේ ලොව පුරා සාම ව්‍යාපාරයට නායකත්වය දෙමින් බව ද ගඩාෆි පැවැසීය.
ඇමරිකාව සහ ඊශ්‍රායලය තවමත් මුස්ලිම් ජනතාවගේ ප්‍රධාන සතුරා බව විශ්වාස කරන සටන්කාමී කොටස්වලට දැන් ගඩාෆි පෙනෙණු ඇත්තේ ලෝක දේශපාලනය තුළ ඇමරිකාව මහත් දුෂ්කර අභියෝගයකට පත්ව සිටියදී අරාබි ලෝකයෙන් ලැබී ඇති අලුත්ම 'මුක්කුව' ලෙස විය හැකිය. එහෙත්, ඔහුගේ මේ පෙරළිය අහම්බෙන් වූ දෙයක් නොව ඉරාකය තුළ ඇමරිකන් - බ්‍රිතාන්‍ය ආක්‍රමණයෙන් පසුව හටගත් තර්කානුකූල වූද, නොවැළැක්විය හැකි වූද ප්‍රතිඵලයක් බවට පොදු පිළිගැනීමක් තිබේ. ඇමරිකාව විසින් යුද්ධමය වශයෙන් ඉරාකය යටත් කර ගනු ලැබ, සදාම් හුසේන් ඇමරිකන් අත්අඩංගුවට පත්වූ පසු ලබ්බට තැබූ අත පුහුලටත් තබනු ඇතැ'යි ඔහුට දැනෙන්නට ඇත. සදාම් හුසේන් මෙන් 'බෙල්ල ගියත් කඳ ෆයිට්' න්‍යායයෙන් සටන් කිරීම දේශපාලන වශයෙන් සියදිවි නසා ගෙන ලිබියාවද විනාශ කිරීමේ මගක් වනු ඇතැයි ඔහුට හැඟෙන්නට ඇත.
</ART>
<ART>
විදෙස් විත්ති ඉතිරි
සිය පියා ගේ මෙම පෙරැළිය ඉරාක යුද්ධයේ ප්‍රතිඵලයක් හෝ සදාම් හුසේන්ට අත් වූ ඉරණම නිසා ඇති කැර ගත් බියක් නිසා හට ගත් වෙනසක් නොවන බව ඔහු ගේ පුත්‍රයා මෙන් ම සමීපතම උපදේශකයා සහ අනුප්‍රාප්තිකයා ද ලෙස සැලැකෙන සයිෆ් අල් ඉස්ලාම් ගඩාෆි කියයි. ඉරාකයට එරෙහි ඇමරිකන් යුද්ධය සැලසුම් කිරිමටත් කලින් ලිබියාවේ සමූලඝාතන අවි පිළිබඳ ප්‍රශ්නය ගැන ඇමරිකාව සමග ලිබියන් නිලධරයන් සාකච්ඡා අරඹා තිබූ බව ද ඔහු හෙළි කෙළේ ය.
ත්‍රස්තවාදයට ජාත්‍යන්තරව අනුබල දෙන "දුෂ්ට රටවල්" හතරෙන් එකක් ලෙස ඇමරිකාව විසින් නම් කැරුණු ලිබියාව සහ ඇමරිකාව අතර 1980 සිට බිඳ වැටී තිබුණු සබඳතා පිළිසකර කර ගැනීමේ පොටක් පෑදෙමින් ඇතැයි ලොව හාපුරා දැන ගත්තේ ගිය වර්ෂයේ දෙසැම්බර් 19 වැනි දා ලිබියන් රජය කළ ප්‍රකාශයක් සමඟ ය. සිය සමූහ ඝාතක අවි වැඩසටහන නවත්වා දැමීමටත්, ඒවා පරීක්ෂා කිරීම සඳහා කොන්දේසි විරහිතව සිය රටට පැමිණීමට විදේශ නිරීක්ෂකයන්ට ඉඩ දීමටත් එකඟ බව ලිබියාව ප්‍රකාශයට පත් කළේ මුළු ලොව ම විස්මයට පත් කරවමිනි. එවැනි අවි තමන් ළඟ ඇතැයි යන චෝදනාව ලිබියාව එක දිගට ප්‍රතිකේෂ්ප කර තිබිණි. ලිබියාව මෙම පියවර නිවේදනය කළේ, ඇමරිකන් සහ බ්‍රිතාන්‍ය රහස් ඔත්තු සේවා නියෝජිතයන් ඇතුළු නිලධාරින් කාලයක සිට ලිබියාව තුළ සෝදිසි කටයුතු ගෙන ගොස් තිබීමේ පසුබිමක් ඇතිව ය. ලිබියානු ප්‍රකාශය ඇමරිකාව තුළ මහත් තෘප්තියක් ඇති කළ අතර, එය ත්‍රස්තවාදයට එරෙහිව සහ සමූහ ඝාතක අවි අහෝසි කිරීමේ ඇමරිකන් ව්‍යාපෘතිය දැඩි ලෙස ශක්තිමත් කළ පියවරක් ලෙස සැලැකිණි. ඉන් පසු ඉරානය සහ සිරියාව විසින් ලිබියාව ආදර්ශයට ගත යුතු බවට ඇමරිකාව ප්‍රකාශ කෙළේ ය. ගිය ජනවාරියේ දී ඇමරිකන් කොංග්‍රස් මණ්ඩල සභික ටොම් ලැන්ටෝස් ගේ නායකත්වයෙන් නියෝජිත පිරිසක් ලිබියාවේ සංචාරය කෙළේ ය. සමග සිය කැමැත්තෙන් ම තම න්‍යෂ්ටික බලාගාර එම නියෝජිත පිරිසට පෙන්වූ ලිබියාව, න්‍යෂ්ටික වැඩසටහනට අදාළ උපකරණ සහ ද්‍රව්‍ය රැසක් ම ඇමරිකාවට බාර දුන්නේ ය. ලිබියන් රජය විසින් අව්‍යාජ පියවර කිහිපයක් ගෙන ඇති බවත්, ඒ ගැන ලිබියාවට හොඳින් සලකන බවත් ඇමරිකන් රාජ්‍ය දෙපාර්තමේන්තුවේ ප්‍රකාශක රිචඩ් බවුෂර් කළ ප්‍රකාශයකින් පසුව ගිය පෙබරවාරි 11 වැනි දා නිරීක්ෂණයක යෙදුණු රාජ්‍ය ලේකම් කොලින් පවල් ලිබියාවේ තහනම් අවි වැඩපිළිවෙළ නවතා දැමීමේ ක්‍රියාදාමය මහත් පැසසුමට ලක් කෙළේ ය.
අප්‍රිකා මහාද්වීපයේ හොඳ ම "තෙල් කෑල්ල" ලෙස සැලැකෙන ලිබියාව සමග යළි සබඳතා ඇති කර ගැනීමේ ක්‍රියාවලියේ දී ඇමරිකාවට වඩා යුරෝපය කඩිසර වී ඇති බව පෙනී යයි. ඇමරිකන් - ලිබියන් සබඳතා පූර්ණ වශයෙන් යථා තත්ත්වයට පත් කර ගැනීම ලිබියාව - යුරෝපා සබඳතා යථාකරණයකට වඩා කල්ගත වන රාජ්‍යතාන්ත්‍රික අභ්‍යාසයක් විය හැකි වුවත්, මධ්‍යධරණි කලාපයේ මේ ඉතා වැදගත් මුස්ලිම් රාජ්‍යය තුළ බලපෑම් සඳහා ඇමරිකන් - යුරෝපා තරගයක් අනාගතයේ දී හට ගැනීමේ ඉඩකඩ බැහැර කළ හැකි නො වේ.
ලිබියන් - බටහිර නව මුකුළුව මැද මුලින් ම ලිබියාවට ගිය යුරෝපීය නායකයා වූයේ පෙබරවාරි 10 වැනි දා එහි සංචාරය කළ ඉතාලි අගමැති සිල්වියෝ බෙර්ලුස්කොනි ය. ඉතාලිය, කලක් ලිබියාව යටත් කර ගෙන සිටි පැරණි විජිත බලවතා ලෙස එරට තුළ විශේෂ පල ප්‍රයෝජන සෙවීම ස්වභාවික දෙයකි. පෙබරවාරි 15 වැනි දා ලිබියාවට ගිය බෙල්ජියම් විදේශ ඇමැති ලුවී මිචෙල්, ලිබියාව සහ යුරෝපය අතර සබඳතා අතින් නව ඓතිහාසික පියවරක් ලෙස සැලැසෙන බෙල්ජියම් නිල සංචාරය සඳහා ගඩාෆිට ඇරියුම් කෙළේ ය. මේ අතුරින් ඉතා ම වැදගත් සංචාරය ලෙස සැලැකෙන්නේ බ්‍රිතාන්‍ය අගමැති ටෝනි බ්ලෙයාර් පෙබරවාරි 25 වැනි දා ලිබියාවේ යෙදුණු සංචාරයයි. ගඩාෆි වෙත හවුල්කාරිත්වයේ මිතුරු හස්තය දිගු කළ බ්ලෙයාර්, 2001 සැප්තැම්බර් 11 වැනි දා ඇමරිකාවට එල්ල වූ ත්‍රස්ත ප්‍රහාරයෙන් පසු බටහිර ලෝකය සහ අරාබි ලෝකය අතර සබඳතා අතින් ලිබියාව ආදර්ශයක් දක්වා ඇතැයි උදම් ඇනී ය. බ්ලෙයාර් ගේ ලිබියා සංචාරය එක අතකින් බටහිර ලෝකයට යළි පිවිසීමේ ආයාසකර ප්‍රයත්නයේ දී ගඩාෆිට ලොකු රුකුලක් වූ අතර, ඉරාක ආක්‍රමණයේ දී ඇමරිකාවට දැක්වූ කොන්දේසි විරහිත සහාය නිසා මුස්ලිම් ලෝකය තුළ මෙන් ම බ්‍රිතාන්‍ය තුළ ද දේශපාලන වශයෙන් පල්ලම්බසිමින් සිටින ටෝනි බ්ලෙයාර්ට ද අලුත් වාරුවක් සපයා දීමට සමත් විය.
දශක තුනක් තිස්සේ හට ගත් ගැටලු එකින් එක ලිහෙමින් ලිබියා - බටහිර සබඳතා සුහද තලයකට එළැඹෙමින් ඇති අතර, අලුත් ප්‍රශ්නයක් මේ අතර යුරෝපය ඇසුරු කැර මේ සතිය මුල දී මතු විය. ඒ සිය ගණනක් ලිබියන් දරුවන්ට ඒඩ්ස් රෝග කාරක රුධිරය එන්නත් කිරීමේ චෝදනා යටතේ ලිබියන් අධිකරණයේ දි නඩු පැවැරුණු බල්ගේරියන් වෛද්‍යවරුන් හය දෙනෙකු සහ පලස්තීන වෛද්‍යවරයකු ද වෙඩි තබා මරා දැමිය යුතු බවට දුන් නඩු තීන්දුවකි. 1990 දී වෛද්‍ය කණ්ඩායම විසින් හිතාමතා ම සිදු කළැයි කියන මෙම එන්නත් කිරීමට ගොදුරු වු ලිබියන් දරුවන් 426 දෙනෙකුගෙන් 40 ක් මරුමුවට පත් වූ බව ලිබියන් රජය කියයි. මෙම නඩු තීන්දුව පිළිගත නොහැකි බව ඇමරිකාව ඇතුළු බටහිර රටවල් වහා ම ප්‍රකාශ කළ අතර, තීන්දුවට එරෙහිව අභියාචනා කිරීමේ ඉඩකඩ තිබේ. එමෙන් ම, බටහිර සමග වැඩෙමින් ඇති සබඳතා ක්‍රියාදාමය අනතුරකට පත්වීමෙන් වළකන පියවරක් වශයෙන් වරදකරුවන් වු පුද්ගලයන්ට රාජ්‍ය නායක අභිමතය මත සමාව දීමට ගඩාෆි ක්‍රියා කරනු ඇතැයි විශ්වාසයක් ද පවතී.
ලිබියාව බටහිරටත් බටහිර රටවල් ලිබියාවටත් අන්‍යොන්‍ය වශයෙන් වැදගත් වන්නේ ඇයි දැයි වටහා ගැනීම අමාරු නැත. අරාබි ලෝකය සහ අප්‍රිකා කලාපය මුසු කරන උපයා මාර්ගික සන්ධිස්ථානයක ලිබියාව පිහිටා ඇත්තේ උතුරු අප්‍රිකාවේ මධ්‍යධරණීය වෙරළ ඇසුරෙහි සතරැස් කිලෝ මීටර් 17,59,540 ක පමණ බිම් කඩක් වසා පැතිරෙමිනි. අප්‍රිකාවේ විශාල ම රටවලින් එකක් ලෙස භූ ප්‍රමාණික වැදගත්කමක් උසුලන එය, තෙල් සහ ගෑස් සම්පත් නිසා සුවිශේෂ ආර්ථික භූමිකාවක් හිමි කැර ගනියි. සියයට 97 ක මුස්ලිම් ජනගහණයක් ඇති රටක් ලෙස සමකාලීන ජගත් දේශපාලනය තුළ සුවිශාල බලපෑමක් එයට හිමිවන්නේ බටහිර ලෝකයට දැනට ඇති ප්‍රධාන දේශපාලන සහ ආරක්ෂක තර්ජනය ඉස්ලාමීය අන්තවාදය කෙරෙන් පැන නැඟෙන නිසා ය. අතීතයේ දී ඉතා ම දරුණු සතුරෙකු සහ හිසරදයක් ලෙස ඇමරිකාව ගඩාෆි දෙස බැලුව ද සිය ත්‍රස්තවාද විරෝධි ජගත් සටනේදී ඔහු ගේ සහාය එයට ඉතා ම වැදගත් දේශපාලන සහ ආරක්ෂක ආවරණයක් වනු ඇත.
අනෙක් අතට ආර්ථික තහංචිවලින් වැහැරී, ජාත්‍යන්තර වශයෙන් හුදෙකලාවට තෙරපනු ලැබ සිටි ලිබියාවට ඇමරිකාව සහ යුරෝපය සමග නොරාක් වී සිටියදී අහිමි වූ බොහෝ දේ ඔවුන් සමඟ යාලු වීමෙන් හිමිකර ගත හැකි වනු ඇතැයි පෙනී යාම පුදුමයක් නොවේ. උග්‍ර අරාබි ජාතිකවාදී චින්තනයෙන් මත් වූ ඉස්ලාමිකත්වය ඔස්සේ අරාබි ලෝකයේ නායකත්වය හිමි කැර ගැනීමට දශක තුනක් තිස්සේ අසමත් වූ ගඩාෆි, බටහිර ලෝකය සමග ඇති කැර ගන්නා නව සංධානය ඔස්සේ අප්‍රිකානු බලවතකු ලෙස පියවර නැඟීමට සමත් වේද යනු එක ප්‍රශ්නයකි. ඒ ප්‍රශ්නයෙන් පැන නැඟෙන අතුරු ප්‍රශ්නයක් නම්, දේශපාලන ජීවිතයෙන් ඉතා වැඩි කාලයක් ඔහු ගේ දෘෂ්ටිමය සගයින් සහ ඉස්ලාම් සොහොයුරන් ලෙස සිටි බලවේග, ඇමරිකාව සහ යුරෝපය මෙන් ලිබියාවේ නායකයා වන ඔහු ද සතුරකු ලෙස සලකයි ද යන්නයි.
ඒ සමඟ ම එක දෙයක් පැහැදිලි ය. ඉතා ම දැඩි අන්තයෙක සිටි කෙනෙකුට වුව ද, දේශපාලනයේ කිසියම් ඉසව්වක දී වෙනස් වන ලෝකය තුළ වෙනස් නොවී සිටිය නොහැකි බව ය.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
කළු ජාතිකයාගෙන් පහර කෑ ශ්‍රි ලාංකිකයා ගේ ජීවිතය අනතුරේ
පසු ගිය ඉරිදා උදෑසන වෙම්බ්ලි නගරයේ උමං දුම්රිය පොළේ දී කළු ජාතිකයකු ගෙන් තදබල ලෙස පහර කෑ විපුල් ප්‍රසන්න නම් 41 වයසැති ශ්‍රී ලාංකිකයා ඉතාමත් අනතුරුදායක තත්ත්වයක පසුවන බව රෝහල් ආරංචි මාර්ග පවසයි. ඔහු තිදරු පියෙකි.
දුම්රිය පොළ තුළ දී ඇති වූ දෙබසකින් අනතුරු ව පිටතට පැමිණි ප්‍රසන්න ගේ හිසට පහර දී ඇති මෙම කළු ජාතිකයා ප්‍රසන්න සිහි මූර්ඡා වී බිම වැටුණු පසු සිය පුත්‍රයාත් සමඟ සැඟවී පලා ගොස් ඇත. සිද්ධිය සැල වූ විගස මෙට්‍රෝපොලිටන් පොලිසිය වහා ක්‍රියාත්මක වු මුත් පහර දුන් පුද්ගලයා මේ වෙන තෙක් සොයා ගැනීමට නොහැකි වී ඇත.
දුම්රිය පොළේ සවි කර ඇති ස්වයංක්‍රීය කැමරා දර්ශන අනුව සිද්ධිය ගැන අනුමාන කරන පොලිසිය, කළු ජාතිකයා සහ ඔහු ගේ දස හැවිරිදි පුත්‍රයා වලංගු ප්‍රවේශ පත්‍රයක් නොමැතිව දුම්රියෙන් පැමිණ දුම්රිය පොළෙන් පිටවීමට මාන බලමින් සිටි බවත් ඔවුනට ඉදිරියෙන් පැමිණි ප්‍රසන්න සිය වලංගු ප්‍රවේශ පත්‍රය ගේට්ටුවේ සවි කොට ඇති ස්වයංක්‍රීය යන්ත්‍රයට ඇතුළු කිරීමේ දී ගේට්ටුව විවර වෙනවාත් සමග ම ඒ අවස්ථාවෙන් ප්‍රයෝජන ගෙන කළු ජාතිකයා සිය පුත්‍රයා ගේට්ටුවෙන් තල්ලු කිරීමට උත්සාහ ගත් බවත් පවසයි. දරුවා ගේට්ටුවෙන් පිට කිරිමට කළු ජාතිකයා උත්සාහ දරද්දී අහම්බෙන් ප්‍රසන්න වෙතින් එම කුඩා දරුවා ගේ කකුල පෑගී ඇත. වහා පිටුපස බැලූ ප්‍රසන්න එසේ කළේ මන්දැයි කළු ජාතිකයා ගෙන් විමසීමේ දී බහින්බස් වීම ඇරැඹී තිබේ. එහෙත් මුල පටන් ම ඉතාමත් ආචාරශීලී ලෙස ප්‍රසන්න ඔවුන් ගෙන් සමාව අයැද ඇති අතර දරුවා ගේ කකුල ගැන කිහිප වතාවක් ම ඔහුගෙන් විමසා ඇත. නමුත් කෝපයට පත් අවිචාරශීලී කළු ජාතිකයා වහා ඉදිරියට පැන ප්‍රසන්න ගේ හිසට තදින් පහර දීමත් සමඟ ම ඔහු සිහිමූර්ඡා වී බිම වැටී ඇත. අනතුරුව ප්‍රසන්න රෝහල් ගත කොට ඇත. පොලිසිය පවසන අන්දමට ප්‍රසන්න ගේ තත්ත්වය බරපතළ වෙයි. ප්‍රසන්න ගේ බිරිය ශ්‍රී ලංකාවේ සිට එංගලන්තයට පැමිණීමට වහා ක්‍රියාත්මක වූ මුත් ශ්‍රී ලංකාවේ මහා බ්‍රිතාන්‍ය මහා කොමසාරිස් කාර්යාලය ඇය ගේ වීසා සම්බන්ධයෙන් දින කිහිපයක් ගනු ඇතැයි විශ්වාස කෙරේ.
දැවැන්ත වෙසක් කූඩු ප්‍රදර්ශනයක් සහ ගිනස් වාර්තාවක්
බ්‍රිතාන්‍ය ජාතිකයනට නව අත්දැකීමක් හා මවිතයක් දනවමින් ප්‍රදර්ශනය වූ දැවැන්ත වෙසක් කූඩුවක් පසු ගිය දිනවල කිංස්බරි ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානයේ දි දැක ගන්නට ලැබිණි. කැරකෙන කූඩුවක් වන මෙය නිර්මාණය කළේ ශ්‍රී ලංකාවේ සිට පැමිණි සමන් හෙට්ටිආරච්චි නම් කලාකරුවා ය.
වෘත්තියෙන් උද්‍යාන අලංකාර ශිල්පියකු වන සමන් හෙට්ටිආරච්චි ශ්‍රී ලංකාවේ දී ඉතාමත් සාර්ථක චිත්‍ර ප්‍රදර්ශන කිහිපයක් ම පැවැත්වූවෙකි. 1992 දී පැවැත්වූ ඔහු ගේ ප්‍රථම චිත්‍ර ප්‍රදර්ශනයකට ඔහු යොදා ගෙන තිබුණේ ගස්වල පොතු සහ මුල්වලින් සාදා ගන්නා ලද දිය සායම් ය. ඔහු මෙසේ කිරීමට පෙළැඹී ඇත්තේ ආර්ථික ප්‍රශ්නය නිසා බව පැවසුවේ ය. නමුත් ප්‍රදර්ශනයෙන් පසු ලද ප්‍රතිචාර නිසා දිගට ම එම සායම් වර්ග ම යොදා ගැනීමට ඔහු යොමු වී ඇත. 1993 දී මත්ද්‍රව්‍ය වැළැක්වීම වෙනුවෙන් ඔහු විසින් පවත්වන ලද ප්‍රදර්ශනය කොළඹ කලා භවනේ දී ඉතා සාර්ථක වී ඇත. වසර 2000 දී "වර්ණ" නමින් කොළඹ කලා භවනේ දී පැවැත්වූ ඔහු ගේ 3 වැනි චිත්‍ර ප්‍රදර්ශනය ඉතාමත් ම සාර්ථක වී ඇත. මෙහි දී ඔහු ප්‍රදර්ශනය කර තිබුණේ ශ්‍රී ලංකාවේ සර්පයින් ගේ හැවවලින් කළ නිර්මාණයන් ය. මෙහි සාර්ථකත්වය තුළින් ලද ආරාධනාවක් මත මහා බ්‍රිතාන්‍යයට පැමිණි සමන් පසු ගිය දා ලන්ඩන් නුවර දී එම ප්‍රදර්ශනය ම නැවතත් පැවැත්වී ය.
ප්‍රදර්ශනය අවසානයේ ලද සුළු විවේක කාලය ඔහු මෙම වෙසක් කූඩුව නිර්මාණයට යොදා ගෙන ඇත. මේ සඳහා කිහිප දෙනෙක් ම ඔහුට මහා සහායක් ලබා දී ඇති අතර කිංස්ලි ජයරත්න ඉන් ප්‍රධාන තැනක් ගනී. විදුලි තාක්ෂණය සහ අනෙකුත් කාර්මීකරණය ජගත් රණසිංහ මහතා අතින් සිදු වී ඇත.
ඉදිරියේ දී තමා ගිනස් වාර්තාවක් තැබීමට සියලු කටයුතු සූදානම් කොට හමාර බවත් ඒ සඳහා ගිනස් කමිටුවෙන් අවසර ලැබී ඇති බවත් ඔහු අප හා පැවසුවේ ය. එහි කටයුතු ලබන දෙසැම්බර් මස සිට ආරම්භ කිරීමට නියමිත ය. ක්‍රිස්තු දෙවියන් වහන්සේ ගේ ජීවිත කථාව අඩි 7800 ක් දිගැති කැන්වස් රෙද්දක දිය සායමෙන් නිර්මාණය කිරීම ඔහු ගේ වෑයම වේ. මේ සඳහා පවුම් 10,000 ත් 15,000 ත් අතර වියදමක් (රුපියල් 17000000 - 2550000) වැයවෙතැයි ගණන් බලා ඇති අතර ඒ වෙනුවෙන් අනුග්‍රාහකයන් සෙවීමට ඔහු දැන් යුහුසුළු වෙයි.
කෝට්ටේ ශාන්ත තෝමස් විද්‍යාලයේ ආදි ශිෂ්‍යයකු වන සමන් හෙට්ටිආරච්චි චිත්‍ර කලාවේ නිරත වී ඇත්තේ විනෝදය සහ සමාජ සේවය සඳහා ය. තමා ගේ චිත්‍ර ප්‍රදර්ශනවලින් ලැබෙන සියලු ම ආදායම සමාජ සේවා සහ පුණ්‍ය කටයුතු සඳහා වැය කරන බව ඔහු පැවසුවේ ය. "දෙවියන් ගේ ආදරය" නමින් පැවැත්වීමට බලාපොරොත්තු වෙන මෙම ගිනස් වාර්තාවෙන් ලැබෙන සියලු ම මුදල් කුඩා ළමයින් ගේ අධ්‍යාපන කටයුතු සඳහා ක්‍රියාත්මක වන අරමුදලකට ප්‍රදානය කිරීමට ඔහු තීරණය කොට ඇත.
ජාති බේදයට නිසි පිළිතුර බෞද්ධ දර්ශනයෙන්
මහා බ්‍රිතාන්‍යයේ ශ්‍රී ලංකා මහ කොමසාරිස් කාර්යාලය විසින් පවත්වන ලද ධර්ම දේශනාවක දී දේශකයන් වහන්සේ වූ දීගල්ලේ මහින්ද හිමියෝ අද ශ්‍රී ලංකාවේ පවතින ජාතිවාදී අරගලයට නියම පිළිතුර සොයා ගත හැක්කේ බෞද්ධ දර්ශනය තුළින් පමණක් බව පැවසූහ. බෞද්ධ දර්ශනය සැම විට ම ආගන්තුකයිනට අන්‍ය ආගමිකයිනට සැම විට ම පහසුවක් සැලසූ අතර සැම සමසේ පිළිගත් බව ද උන්වහන්සේ පැවසූහ. බුද්ධාගම සිංහලයිනට පමණක් සීමා නොවූ ආගමක් බවත් ලෝ පුරා බෞද්ධයින් බොහෝ පිරිසක් විසිරී සිටින බවත් පැවසූ උන්වහන්සේ නමුත් සිංහලයින් අනෙක් සෑම ජාතියක් අභිබවා චිරාත් කාලයක් පුරා බුද්ධ දර්ශනය රැකීමට ගත් උත්සාහය සියලු බෞද්ධයන් විසින් ගරු කරනු ලබන බවත් කීහ.
ශ්‍රී ලංකා මහ කොමසාරිස් ෆායිස් මුස්තාපා මහතා අන්‍ය ආගමිකයකු වී ද බෞද්ධාගම නඟා සිටුවීමට දරන මෙම උත්සාහය බෞද්ධ ධර්මයේ පැවසෙන චින්තනයට කදිම උදාහරණයක් බව ද මහින්ද හිමියෝ පැවසූහ. මහා බ්‍රිතාන්‍යයේ 'බාත් ස්පා' විශ්ව විද්‍යාලයේ බෞද්ධාගම පිළිබඳ ප්‍රධාන කථිකාචාර්ය පදවිය හොබවන දීගල්ලේ මහින්ද හිමිපාණන් බුද්ධ දර්ශනය පිළිබඳ පත් පොත් රාශියක් නිර්මාණය කළ මහාචාර්ය වරයෙකි.
</ART>
<ART>
ලන්ඩන් බෞද්ධ විහාරයේ ලේ දන්දීම අද
රමණී කාංගරආරච්චි ලන්ඩන් නුවර සිට
වෙසක් උත්සවය නිමිත්තෙන් චෙසික් ලන්ඩන් බෞද්ධ විහාරයේ දෙවැනි වරටත් ලේ දන්දීමේ ව්‍යාපාරයක් අද (9) දවස පුරා පැවැත්වේ. ලන්ඩන් බෞද්ධ විහාරයේ අධිපති මැදගම වජිරඥාන හිමියන්ගේ අනුශාසනා පරිදි ඉකුත් වසරේ පැවැති ලේ දන්දීමට වඩා යහපත් ප්‍රතිචාරයක් මෙවර ලැබෙන බව කීහ. වෙසක් පෝය නිමිත්තෙන් මැයි 2 වැනිදා පැවැති ශීල ව්‍යාපාරයට ද දෙසීයක් පමණ පිරිසක් සහභාගි වූහ. මෙම පිංකමට බ්‍රිතාන්‍යයේ මියැන්මාර් තානාපති යූ ක්වාම් වින් සහ එහි ශ්‍රී ලංකා තානාපති කර්ටි නියෝජනය කරමින් කේ.ඩබ්.එස්. ගෞතමදාස යන මහත්වරු සහභාගි වූහ.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට..
බැට කා තරුණයා මරු දකී
පසුගිය සතියේ වෙම්බ්ලි දුම්රිය පොළ අසල දී කළු තරුණයකුගෙන් පහර කෑ විපුල ප්‍රසන්න රෝහලට ඇතුළත් කිරීමෙන් අනතුරුව මරණයට පත් වීය. පහර දුන් කළු ජාතික තරුණයා කොටු කර ගැනීම සඳහා මෙට්‍රෝපොලිටන් පොලිසිය මහජනතාවගේ ආධාර පැතීමේ සිද්ධිය සැළ වූ අවස්ථාවේ සිට ම පටන් ගෙන අතර මහා බ්‍රිතාන්‍යයේ ශ්‍රී ලංකා මහ කොමසාරිස් කාර්යාලය ද වහා ක්‍රියාත්මක වූ අතර සිද්ධිය සම්බන්ධීකරණය සඳහා එම ආයතනයේ ආරක්ෂක අංශයේ ජ්‍යෙෂ්ඨ නිලධාරියෙකු අනුයුක්ත කෙරිණි. විපුල ප්‍රසන්න මිය ගොස් දින දෙකකට පසුව ඔහුට පහර දුන් තරුණයා පොලිසියට කොටු වූ අතර පසු ගිය 10 වැනිදා බ්‍රෙන්ට් ප්‍රාන්තයේ උසාවියට ඉදිරිපත් කළ අතර 'ඕල්ඩ් බේලි' මහේස්ත්‍රාත් උසාවියට ඉදිරිපත් කිරීමට නියමිත වූයෙන් තවදුරටත් රිමාන්ඩ් බන්ධනාගාරයේ තැබිණි. විපුල ප්‍රසන්න වෙනුවෙන් පෙනී සිටින නීතිඥයා වන්නේ සරත් විජේසිංහ මහතා ය. විපුල ප්‍රසන්නගේ මළසිරුර පළමු පශ්චාත් මරණ පරීක්ෂණයකට භාජනය කරන ලද අතර තවත් පශ්චාත් මරණ පරීක්ෂණයකින් අනතුරුව සිරුර ශ්‍රී ලංකාව බලා ගෙන යාමට අවසර දෙනු ඇතැයි ශ්‍රී ලංකා මහ කොමසාරිස් ආරංචි මාර්ග සඳහන් කරයි.

ලන්ඩනයේ වෙසක් මහ ඉහළින්
ලන්ඩනය පුරා වෙසක් උත්සවය නිමිත්තෙන් උත්සව මාලා රාශියක් සංවිධානය කොට තිබිණි. මහා බ්‍රිතාන්‍යයේ ශ්‍රී ලංකා මහ කොමසාරිස් කාර්යාලය මගින් ප්‍රසිද්ධ ධර්ම දේශනාවක් සංවිධානය කර තිබූ අතර ධර්ම කථිකයන් වහන්සේ වූයේ ආචාර්ය දීගල්ලේ මහින්ද හිමිපාණන් ය. ලන්ඩන් බෞද්ධ විහාරය විසින් දෙවන වරටත් සංවිධානය කොට තිබූ මහා ලේ දන් දීමේ ව්‍යාපාරය ඉතාමත් ම සාර්ථක විය. විශාල පිරිසක් ස්වෙච්ඡාවෙන් ඉදිරිපත් වී ලේ දන් දීම ගැන මහා බ්‍රිතාන්‍යය ජාතික රුධිර දායක සංගමයේ ප්‍රශංසාව පළ විය. කිංස්බරි හි ශ්‍රී සද්ධාතිස්ස ජාත්‍යන්තර පදනම වෙසක් සැමරීම වස් උත්සව මාලාවක් සංවිධානය කොට තිබූ අතර දර්ශනීය වෙසක් කූඩුවක් ද ප්‍රදර්ශනය කෙරිණි. ලෙච්වර්ත් බෞද්ධ මධ්‍යස්ථානයේ දී දවස මුළුල්ලේ පිංකම් මාලාවක් පැවැත්වූ අතර බුද්ධ චරිතය අළලා ඉංග්‍රීසි භාෂාවෙන් නිර්මාණය වී තිබූ චිත්‍රපටියක් ප්‍රදර්ශනය කෙරිණ. බුද්ධ චරිතය ගැන අපේ දූ දරුවනට දැනුමක් ලබා ගැනීමට මෙම චිත්‍රපටය බොහෝ දුරට ඉවහල් විය. සවස් භාගයේ කවි බණ දේශනාවක් සහ භක්ති ගීත ගායනයක් ද පැවැත්විණි.
බුද්ධ ප්‍රතිමාවට නිගරුකම්
පසු ගිය සමයේ පමණක් බුද්ධ ප්‍රතිමාවට නිග්‍රහ සිදු වූ කාලයක් තවත් නොතිබූ තරම් ය. වෙළෙඳ ලාංඡන සේ නොයෙකුත් ආකාරයට එම බුදුරුව භාවිතා කළ මෙවර හෙළි කරන්නේ එවැනිම ආකාරයට බුද්ධ ප්‍රතිමාව යොදා ගැනීමකි. බුද්ධ ප්‍රතිමාවේ සිරසට බළල් සහ බලු මුහුණක් සම්බන්ධ කොට සුරතල් භාණ්ඩයක් ලෙස විකිණීමට එක්සත් ජනපදයේ ඇතැම් ආයතන පටන් ගෙන ඇත. ඇමරිකා ඩොලර් 14.95ට අලෙවි කරන මෙම භාණ්ඩය බළල් සහ බල්ලන් ප්‍රිය කරන්නන් අතරේ ජනප්‍රිය කරවීමට ඔවුන් උත්සාහ කොට ඇත.
</ART>
<ART>
විදෙස් විත්ති
බිම් මට්ටමේ කතිර විප්ලවයක්
සරත් කුරේ
ඉන්දියාවේ 13 වැනි පාර්ලිමේන්තු මහා මැතිවරණයේ ප්‍රතිඵලය ලොවට දැනෙන්නේ බිම් මට්ටමේ සැඟවී පැවැති දේශපාලන කාල බෝම්බයක් පිපිරී ගිය අයුරකිනි. තුන් වැනි ලෝකයේ රටෙක බහුතර දුගී ජනතාව විසින් සිදු කැරුණු නිහඬ විප්ලවයක් ලෙස පාර්ලිමේන්තු ප්‍රජාතන්ත්‍රවාදය පිළිබඳ ජගත් වංශ කතාව තුළ එය සටහන් වෙයි. එම ජනතාවගේ අභිලාෂයක් මෙම ඡන්ද ප්‍රතිඵලයෙන් පිළිබිඹු වුව ද ඔවුන්ගේ ප්‍රාර්ථනයන් ඉටු කිරීමට ඉන්දියාවේ නව රජ සමත්වේද යන ප්‍රශ්නයට කාලය විසින් පිළිතුරු සැපයෙනු ඇත.
පසුගිය දෙසැම්බර් මාසයේදී ඉන්දියාවේ ප්‍රාන්ත හතරෙක පැවැති ඡන්ද විමසිම්වලින් තුනක් ජය ගැනීමට අගමැති අතල් බෙහාරි වජ්පායිගේ නායකත්වයෙන් යුතු ජාතික ප්‍රජාතන්ත්‍රවාදී සංධානය සමත් වූ තැන් සිට පාර්ලිමේන්තු මහා මැතිවරණයේදී ඔවුන්ගේ පහසු ජයක් පිළිබඳ අපේක්ෂා ඉහළ නැඟෙන්නට විය. සිය පාර්ලිමේන්තු වරමේ නිල කාලය ලබන ඔක්තෝබරය තෙක් වලංගුව තිබුණත්, 13 වැනි පාර්ලිමේන්තුව තෝරා පත් කැරීමේ මහා මැතිවරණය හය මාසයක් කල් තියා පැවැත්වීමට වජ්පායි අගමැතිවරයා තීරණය කෙළේ නවදිල්ලි මහ නාගරික ප්‍රදේශය හැර, ප්‍රාන්ත තුනකදී ලත් දෙසැම්බර් ජයග්‍රහණයෙන් ලත් තර්කානුකූල උද්දාමය ඇතිවය. කෙසේ වුව ද, බී.ජේ.පී. නායකත්වයෙන් යුතු ජාතික ප්‍රජාතන්ත්‍රවාදී හවුල් ආණ්ඩුව මුහුණ දී ඇති ප්‍රශ්න සහ අභියෝග පැවැතියත්, පාර්ලිමේන්තුව වේලාසනින් විසුරුවා හැරීමේ තීරණය ගැනීමේ දී ප්‍රාන්තිය මැතිවරණ ජයග්‍රහණයට අමතරව බලපෑ ප්‍රධාන කරුණ වූයේ ඉන්දියාවේ ඉතාම ජනප්‍රිය අගමැතිවරයෙකු ලෙස වජ්පායි පිළිබඳව ගොඩනැඟී තිබුණ ප්‍රතිරූපයයි. 1999 වර්ෂයේ සිට, ඉන්දීය ඉතිහාසයේ ඉතාම පළල් සංයුතිය සහිතව, පක්ෂ 24 කින් ගොඩනැගුණු ජාතික ප්‍රජාතන්ත්‍රවාදි සන්ධාන රජය ප්‍රතිපත්තිමය ක්ෂේත්‍රයේ දී ප්‍රධාන ජයග්‍රහණ තුනක් ලබා තිබීමේ සාර්ථකත්ව වාර්තාව ද ඉක්මන් මහා මැතිවරණ තීරණයට බල පෑවේය. ඉලක්කම්වලින් පෙන්නුම් කැරුණු ආර්ථික සංවර්ධන සාධකත්, පකිස්ථානය සමඟ දහසක් සබඳතා ඇති කැර ගැනීමේ අරමුණ ඇතිව වජ්පායිගේ මූලිකත්වයෙන් ඇති කැර ගත් සංහිඳියා පිළිවෙත ඔස්සේ නෙලා ගත හැකි සාමයේ ප්‍රතිලාභ පිළිබඳ ආකර්ෂණීය චිත්‍රයක් වශයෙනි. මෙයට අමතරව, ඉන්දියාවේ ජාත්‍යන්තර කේවල ශක්තිය නොකඩවා ඉහළ යාමේ සාර්ථක විදේශ ප්‍රතිපත්ති සාධකය ද උලුප්පා දැක්විණි. ආර්ථික ප්‍රතිසංස්කරණ සහ නවීකරණය ඔස්සේ වජ්පායි නායකත්වය යටතේ වහා පෙර ගමනෙක යෙදෙන ඉන්දියාව 2020 වසර වන විට ආර්ථික සුපිරි බලවතෙකු බවට පත්වීමේ හැකියාව පිළිබඳ සුබාරංචිය ද නොඅඩුව පැතිර යන්නට සැලැස්විය.
ජයග්‍රහණය ගැන විශ්වාසයක්
මේ අනුව වජ්පායි රජය පාර්ලිමේන්තු මහා මැතිවරණ සටන් බිමට පා තැබුවේ ජයග්‍රහණය පිළිබඳ නියත විශ්වාසයක් ඇතිවය. ප්‍රශ්නයක් තිබුණා නම්, ඒ ජයග්‍රහණයේ ප්‍රමාණය ගැන පමණි. භාරතීය ජනතා පක්ෂයේ නායකත්වය ඇති සභාග රජයක් බිහි කැර ගැනීම ගැන බී.ජේ.පී. යට කිසිම සැකයක් නොතිබුණ අතර, දේශපාලන විචාරකයන්ගේ අති බහුතරය කෙරෙන් පළ වූයේ ද ඒ හා සමාන මතයකි.
සෝනියා ගාන්ධිගේ කොංග්‍රස් පක්ෂය පසු වූයේ බැලූ බැල්මට අසරණ අඩියකය. අවුරුදු නවයක් තිස්සේ විපක්ෂය තුළ කොටු වී සිටීමේ පසුබැස්මට අමතරව, කලෙක සිට පැවැති පක්ෂ අභ්‍යන්තර අර්බුදවල අවාසිය ද කොංග්‍රසය මත දැඩි විවේචනයක් ගෙන දුන්නේ ය. සෝනියා ඉතාලි ජාතික කාන්තාවක වීම නිසා, කොංග්‍රසය දිනුවත් ඇයට ඉන්දියාවේ අගමැති විය හැකි ද යන ප්‍රශ්නය මුල සිටම මතු කැරෙන අතර, පක්ෂයේ අගමැති අපේක්ෂකයා කවුරුන් ද යන ප්‍රශ්නයට හරිහමන් පිළිතුරක් ලැබී නොතිබිණි.
සෝනියාගේ කොන්ග්‍රසය ඉදිරියට
හදිසි මහා මැතිවරණයක ඉව දැනුණු තැන් සිට ඡන්ද විමසීම පටන් ගන්නා තැන දක්වා බී.ජේ.පී. ජයග්‍රහණයන් ගැන විවිධ ජනමත ඔස්සේ පළ වූ අනාවැකි වෙනතක හැරෙන්නට පටන් ගත් සිය ඡන්දය පාවිච්චි කැර, ඡන්ද පොළවලින් පිටව එන අයගෙන් තෝරා ගත් කණ්ඩායම් පදනම් කැර ගෙන පැවැති මත විමසුම්වලිනි. බී.ජේ.පී. ජයග්‍රහණයකට බොහෝ දුර ඉඩ ඇති නමුදු, සෝනියාගේ කොංග්‍රසය “කාගෙන” ඉදිරියට ඇදෙන බවට නව රටාවෙක අනාවැකි පළ විය. පියවර පහකින් පැවැත්වුණ ඡන්ද විමසීම අවසන් වන විට සටන උග්‍ර බවත්, බී.ජේ.පී. ය ජයග්‍රහණය සිතූ තරම් ලේසි පහසු නොවන බවටත් ඉඟි පළ වන්නට විය.
පාර්ලිමේන්තු මහා මැතිවරණ ප්‍රතිඵල නිකුත් වීමට නියමිත ගිය බ්‍රහස්පතින්දාට දෙදිනකට කලින් නිකුත් වූ අන්ද්‍රා ප්‍රදේශයේ ප්‍රාන්තීය රාජ්‍ය මණ්ඩලයේ මැතිවරණ ප්‍රතිඵලය, බී.ජේ.පී. ජයග්‍රහණයන් ගැන විශ්වාසය තැබූ අය පමණක් නොව, පොදුවේ මුළු ලොවම මවිතයට පත් කළේ කොංග්‍රසයට පක්ෂපාත ඉතා පැහැදිලි ප්‍රවණතාවක් අන්ද්‍රා ප්‍රදේශ් ඡන්දදායකයන්ගෙන් පළ වී ඇති බව පෙනුණු නිසා ය. ඉන්දියාවේ පස්වැනි විශාල ප්‍රාන්ත රාජ්‍යය මෙන් ම, සුපිරි වේගයකින් නවීකරණයට පත් ආන්ද්‍රාව පසුගිය දශකය මුළුල්ලේ ම පාලනය කළේ බී.ජේ.පී. නායකත්වයෙන් යුතු සභාගයේ ලොකු ම ප්‍රාන්තීය හවුල් කරුවන තෙලගු දේශම් පක්ෂයේ නායකයා ලෙස මහ ඇමැති තනතුර ඉසිලූ චන්ද්‍රබාබු නායිදු ය. ඔහු ඉන්දීය දේශපාලන අම්බරය ඉතා වේගයෙන් නැගී ආ සුපිරි තරුවක් පමණක් නොව නව පරපුරක දේශපාලන නායකයන් අතුරෙන් ඉන්දියාවේ අනාගත අගමැති වීමට පවා වරම් ලැබීමේ ඉඩ ප්‍රස්ථා මතුකර ගත හැකි ප්‍රාන්තීය දේශපාලන බලවතකු ලෙස සැලකෙයි.
ආන්ද්‍රාවේ ප්‍රාන්තිය ඡන්දය
ආන්ද්‍රාවේ ප්‍රාන්තිය ඡන්දය මහ මැතිවරණයට සමගාමීව යෙදී තිබුණේ, ජාතික මහ පාර්ලිමේන්තුව හෙවත් ලෝක් සභාව කැඳවීමට කලින් එහි ප්‍රාදේශීය මන්ත්‍රණ සභාව සංයුක්ත වී තිබිය යුතු බවට ඇති ව්‍යවස්ථානුකූල අවශ්‍යතාවක් අනුව ය.
එහි ඡන්ද ගණන් කළ විට පෙනුණේ මහ ඇමැති චන්ද්‍රබාබු නායිදුගේ තෙලගු දේශම් පක්ෂය කොංග්‍රස් පක්ෂය අතින් දරුණු පරාජයක් ලබා ඇති බව ය. නායිදුගේ ජනප්‍රියත්වය හීන වෙමින් තිබූ හෙයින් ඔහුගේ පක්ෂයේ පරාජය පුදුමයට කරුණක් නොවුණත් කොංග්‍රස් පක්ෂය ආසන 123 ක් ලබද්දී එහි ආසන සංඛ්‍යාව සීමාවීමේ අන්ත පරාජයක් එයට අත්වේ යැයි කිසිවකුට සිතාගත නොහැකි දෙයක් විය. ආන්ද්‍රා ජනතාවගේ මේ දේශපාලන තීන්දුව, රට පුරා පවතින ප්‍රවනතාවක් සේ දිස් වූයේ කොංග්‍රසය සහ එහි සංධාන සගයනට හිමි වන ඉරනම් ද ඒ සමඟම ලියැවී ඇතැයි සැලැකෙන බැවිනි.
ආර්ථික ප්‍රතිසංස්කරණ
ආන්ද්‍රා ප්‍රාන්තිය මැතිවරණ ප්‍රතිඵලය ද සමඟ එකට ගෙන, ඉන්දියාවේ පාර්ලිමේන්තු මහා මැතිවරණයේ ප්‍රතිඵල විමැසීමේ දී සමස්තයක් වශයෙන් කැපී පෙනෙන දේශපාලන පණිවිඩය වන්නේ ආර්ථික ප්‍රතිසංස්කරණවල නාමයෙන් ගෙන යන, පෞද්ගලීකරණය පාදක කැරගත් දක්ෂිණාංශික ප්‍රතිපත්ති කෙරෙහි ජනතාව දක්වන විරෝධයයි. විවෘත ආර්ථිකයට මානුෂික මුහුණුවරක් දීම දකුණු ආසියාතික රටවල දී අත්‍යවශ්‍ය දෙයක් වී ඇති බව එමගින් ඉතා ප්‍රබල ලෙස කියැවෙයි. දිදුලන ඉන්දියාවක් පිළිබඳව වජ්පායි පාලනය විසින් ගෙන යන ලද ප්‍රචාරය ඉන්දියාවේ පොදු ජනකාය විශේෂයෙන් ම ග්‍රාමීය දිළිඳු පන්තිය මෙන් ම නාගරික අඩු ආදායම් කොටසක් ද විස්ව ඝරණාත්මක ලෙස ප්‍රතික්ෂේප කර ඇති බව පැහැදිලියි.
</ART>
<ART>
විදෙස් ලිපිය – 2
බී.ජේ.පී. යේ පාර්ලිමේන්තු මැතිවරණ පරාජයට කලින් ආන්ද්‍රා ප්‍රදේශයේ චන්ද්‍රබාබු නායිදු පරාජය වූ විට බොහෝ විචාරකයන් කියා සිටි දෙයක් වූයේ ඉන්දීය දේශපාලනයේ ලෝක බැංකු සුරතලා පොදු ජනතාව විසින් ප්‍රතික්ෂේප කර ඇති බවයි. මෙය ඉතා දක්ෂ දේශපාලකයකු ලෙස සැලැකෙන නායිදු කෙරෙහි පෞද්ගලිකව එල්ල කැරුණු සරදමක් නොව ඉන්දීය දේශපාලනයේ වත්මන් ප්‍රවනතා වලට අදාළ නිරීක්ෂණයක් බව මහ මැතිවරණ ප්‍රතිඵලය සමඟ සසඳන විට පෙනී යයි. වජ්පායි නිසැකයෙන් ම සාර්ථක ඇමැතිවරයකු වුව ද ඔහුගේ පාලනය යටතේ ඉන්දියාව ලැබූ සංවර්ධනයේ ප්‍රතිලාභ ඉන්දියාවේ කෝටි සංඛ්‍යාත දුගී ජනතාවට ලැබුණේ නැත.
ඔවුන්ගේ ප්‍රමුඛතාව වූයේ පරිගණක යුගයේ නව තාක්ෂණය වැළඳ ගැනීම නොව කුසට අහරක්, බීමට දිය පොදක්, ගමට පාරක්, පවුල නඩත්තු කර ගැනීමට රැකියාවක් ලබා ගැනීම ය. කොම්පැනිකාරයන්ගේ ඉන්දියාවක් විසින් සංවර්ධනයේ ප්‍රතිලාභ උරා ගනු ලබද්දී, නැති බැරි ජනතාව පවුල් පිටින් ඡන්ද පොළට ඇදී ගොස් බී.ජේ.පි. සහ එහි හවුල්කාර පක්ෂ ප්‍රතික්ෂේප කළ හ. සෝනියාගේ කොංග්‍රසය ඇතුළු සෙසු මිත්‍ර පක්ෂ මේ නැති බැරි බහුතරයේ අසහනයට නිවැරදි ලෙස ආමන්ත්‍රණය කැර මහ මැතිවරණයේ ජය කණුව කරා ළඟා වී ඇතත්, ඔවුන්ගේ සාර්ථකත්වය රැඳී ඇත්තේ ඒ ජනකාය තෘප්තිමත් කිරීමට සමත් වන ප්‍රමාණය අනුව ය.
මේ හැරෙන්නට, පසුගිය මහා මැතිවරණ දෙක සමඟ සසඳන විට දේශපාලන වශයෙන් වඩා වැඩදායක ප්‍රවණතාවක් මෙවර මහා මැතිවරණයේදී දක්නට තිබිණි. එම මහා මැතිවරණයේ ප්‍රධාන වශයෙන් සාකච්ඡා වූයේ ආගමිකත්වය සහ කුල පදනම උඩ ගොඩ නැගුණු ප්‍රශ්න වුව ද, මෙවර බොහෝ දුර කතිකා වූයේ සමස්තයක් වශයෙන් පොදු ජනතාව එදිනෙදා මුහුණ දෙන ජීවන ගැටලු ගැන ය.
ආගමික අන්තවාදයේ දේශපාලන අගතියෙන් නිදහස් වූ ප්‍රජාතන්ත්‍රවාදී දේශයක් තුළ සාධාරණ සමාජයක් ගොඩනැඟීමේ අරමුණ කරා ළඟාවීමේ දී රට තුළ ප්‍රගතිශීලී වාමාංශික කොටස්වල සහාය ගොනු කර ගැනීමට සෝනියාගේ කොංග්‍රසය සමත් වූ අතර, සන්ධාන යුගයේ පාර්ලිමේන්තු දේශපාලනයේ තවත් දකුණු ආසියාතික අත්දැකීමක් ලෙස සලකන විට ශ්‍රී ලංකාවේ හට ගත් උන්නතිකාමි පෙරළියට සමගාමි වූ නව පෙළගැස්මක් ඉන්දියාව තුළ යළි හට ගැනෙමින් ඇතැයි පෙනී යයි. ගෝලීයකරණයේ අයහපත් බලපෑම අවම කර ගැනීමේ දී මේ පෙළගැස්ම ඔස්සේ ඉන්දියාව ලබන යම් සාර්ථකත්වයක් වේ නම්, එය සංවර්ධනය වෙමින් ඇති අනෙක් රටවලට ද යහපත් බලපෑමක් ගෙනෙනු ඇතැයි සිතිය හැකි ය.
කලාපයීය බලවතකු ලෙස දකුණු ආසියාව තුළ ඉන්දියාව උසුලන ප්‍රමුඛ තත්ත්වය දෙස විමසන විට, ඉන්දියාවේ අභ්‍යන්තර දේශපාලන පෙරළියකින් ඇති විය හැකි කලාපීය පිටාරය ගැන ද නිතැතින් ම අපගේ අවධානය යොමු වෙයි. මේ අතුරින් ක්ෂණිකව සංවේදිතාවක් දක්වන්නේ පාකිස්ථානයයි. ඉන්දු – පාකිස්ථාන් සබඳතා පිළිබඳ ඉතිහාසයේ දී ගැටුම් අභිමුඛතාවේ සීතල යුද්ධ ස්ථාවරයේ සිට සංහිඳියාවේ නව සහයෝගිතා යුගයක් කරා පිය නඟමින් පසුගිය වසරෙක කාලය තුළ අඟනා පුරෝගාමිත්වයක් දැක්වූ අගමැති වජ්පායි කෙරෙහි විශේෂ මනාපයක් දැක්වීමට පාකිස්ථනයට හේතු ඇතත්, කොංග්‍රසයේ නායකත්වයෙන් යුතු නව ඉන්දීය රජයක් සමඟ ඒ අයුරින් ම වැඩ කරමින් දෙරට අතර සාම කියාදාමය පෙරට ගෙන යාමට හැකි වේ යයි, පාකිස්තානය සඳහන් කර ඇත්තේ මහමැතිවරණ ප්‍රතිඵලයෙන් පසු මුල් ප්‍රතිචාරය දැක්වූ විදේශ රට වශයෙනි. ඉන්දු - පාකිස්ථාන් සංහිඳියාව තවදුරටත් වැඩි දියුණු කිරීමට තමන් දක්වන කැපවීම සෝනියා විසින් ද ප්‍රකාශ කර ඇත.
ශ්‍රී ලංකාව හා ඉන්දියාව අතර සබඳතා
කොංග්‍රස් පක්ෂයේ නායකත්වයෙන් යුතු නව රජයක් වැඩ බාර ගන්නේ ශ්‍රී ලංකාව සහ ඉන්දියාව අතර සබඳතා ඉහළම සුහද තලයෙක පවතිද්දී ය. දෙරටේ ම නායකයන් ඔවුනොවුන්ගේ රටවල් අතර ක්‍රියාශීලී සහයෝගය සහ මිත්‍රත්වය අරභයා දක්වන සමාන චින්තනය ගැන සිතන විට වඩා ළබැඳි කැපවීමකින් ක්‍රියා කිරීමට දෙරටටම හැකිවනු ඇත.
වැරැදි ගණන් බැලීමක්
භාරතීය ජනතා පක්ෂයේ නායකත්වය ඇති ප්‍රජාතන්ත්‍රවාදී ජාතික සංධානයේ මැතිවරණ ජයග්‍රහණයක් උදෙසා ඉතාම සුදුසු එළැඹ ඇතැයි නිගමනය කැර, නියමිත කාලයට පස් මාසයකට කලින් පාර්ලිමේන්තුව විසුරුවා හරිමින් අගමැති අතාල් බිහාරි වජ්පායි ගත් තීරණය වැරැදි ගණන් බැලීමක් මත පදනම් වූවක් බව පැහැදිලි ය.
එහෙත් “වැරදි පක්ෂයේ නායකත්වයට පත් වූ හරි මිනිහා මිනිහා” ලෙස ද හැඳින්වෙන වජ්පායිගේ දේශපාල ප්‍රතිරූපයට මේ පරාජය නිසා හානියක් වී ඇතැයි කිව නොහැකි ය. ජනතාවගේ නිදහස් ඡන්දයෙන් සිය පක්ෂ ප්‍රතික්ෂේප කැර ඇති බව ඉඳුරා දැනැ ගත් ගිය බ්‍රහස්පතින්දා ම අගමැති පුටුවෙන් ඔහු සමුගත්තේ පරාජයේ දී ගරු කටයුතු ලෙස හැසිරුණු ප්‍රජාතන්ත්‍රවාදි නායකයකුගේ සම්භාවනීයත්වයක් සිය දේශපාලන පෞරුෂයට එකතු කැර ගනිමිනි.
මහා මැතිවරණයේ විවාද රහිත වීරවරිය ලෙස ඉන්දීය ජනමතය ඔස්සේ උස්ව නැඟී සිටින කොංග්‍රස් නායිකා සෝනියා පරාජයෙන් ඇද වැටී, දේශපාලන වශයෙන් ආබාධිතව පැවැති පක්ෂයක් යළි ගොඩ ගැනීමට පමණක් නොව, විජාතිකත්වය පිළිබඳ දේශපාලන අවලාදය මධ්‍යයේ කෝටි සංඛ්‍යාත ජනතාවකගේ විශ්වාසය සිය නායකත්වය වටා ගොනු කර ගනිමින්, ඉන්දියාවේ ඉරණම අතට ගත් නව නායිකාව බවට පත්ව ඇත්තී, ඉතිහාසගත ජයග්‍රහණයෙකදී නිහතමානිත්වයේ ආභරණයෙන් සිය ප්‍රතිරූපයට තව දීප්තියක් එකතු කැර ගනිමිනි.
සෝනියා ඉන්දියාවේ නව අගමැති වේද යනු තවම විවෘත ප්‍රශ්නයකි. එහෙත් කොංග්‍රස් පක්ෂයට සහ එහි මිතුරු පක්ෂවලට ලැබුණු ජනවරම, විජාතිකත්වය සාධකයක් කර ගනිමින් ඇයට එරෙහිව ගොනු කැරුණු විරෝධතා ජනතාව විසින් ප්‍රතික්ෂේප කරනු ලැබීමකි. මේ නිසා ඇය අගමැති වේද, නැතිද යනු දැන් ඇය විසින් ම ගත යුතුව ඇති තීරණයකි. අගමැති පුටුවේ කවුරුන් වාඩි වුවත්, එය පිටුපස ඇති ජංගම බලය ඇයට වනු ඇති බවට නම් සැකයෙක් නැත.
බී.ජේ.පී. දේශපාලනයට එරෙහිව පෙළ ගැසෙන ඉතා පළල් සංධානයක් වීමේ හැකියාව හැරෙන්නට, ඉන්දියාවේ නව රජයේ හැඩරුව තවම හරිහැටි පැහැදිලි නැත. කෙසේ වුවද ලොව විශාලතම ප්‍රජාතන්ත්‍රවාදී රටේ මැද මාවත් දේශාපලනය සහ ප්‍රගතිශීලී වාමාංශය අතර සුසංයෝජනයක් වේ නම්, එය හමුවේ නව අවස්ථා පමණක් නොව තියුණු අභියෝග ද හට ගැනෙනු දැක ගත හැකි වනු ඇත.
(තව ලිපියක් ලබන සතියේ)
</ART>
<ART>
විනාඩි තිහකින් ගුවනින් යා හැකි සුන්දර කේරළ රාජ්‍යය
අඩුම මුදලක් ගෙවා ලබාගත හැකි ගුවන් ප්‍රවේශ පත්‍රයකින් කරදරයකින් තොරව වීසා ලබාගෙන යා හැකි ශ්‍රී ලංකාවට ආසන්න රට කුමක්දැයි රසවිත පාඨකයන් බොහෝ දෙනකු විමසා එවා ඇත. අද පළවන්නේ ඒ පිළිබඳ විස්තරයකි.
අඩු මිල ගුවන් ප්‍රවේශ පත්‍රයකින් යා හැකි එක් රටක් නම් මාල දිවයිනයි. මාල දිවයින් චාරිකාව ගැන ලිපි මාලාවක් මෙයට පෙර ´රසවිත` ට ලීවෙමි.
ශ්‍රී ලංකාව ආසන්නයෙහිම පිහිටි (ඉන්දියාවේ) කේරළය අනෙක් රාජ්‍යයයි. ගුවන් ප්‍රවේශ පත්‍රය සඳහා (යාම් ඊම් දෙකම ඇතුළත්ව) රුපියල් දහතුන් දහස් පන්සියයකි. ශ්‍රී ලංකාවේ සිට ගුවන් කාලය විනාඩි 30 කි. සෑම දිනකම පෙරවරු 8.30 ට ශ්‍රී ලංකන් එයාර්වේස් ගුවන් යානයක් කේරළ රාජ්‍යයේ අග නගරය වන ට්‍රිවැන්ඩ්‍රම් බලා පිටත්වේ. ට්‍රිවැන්ඩ්‍රම් නගරය අද හැඳින්වෙන්නේ තිරුවන්නාට්පුරම්  <FRWD>(Thiruvannathapuram)</FRWD> යනුවෙනි. එම ගුවන් යානය පෙරවරු නවයට ට්‍රිවැන්ඩ්‍රම් ගුවන් තොටුපොළ වෙත ළඟාවෙයි. වීසා ලබා ගැනීමට කරදරයක් ඇත්තේම නැත. කොළඹ ගාලු පාරේ (කොල්ලුපිටිය) අංක 83 දරන තැන පිහිටි ඉන්දියානු මහ කොමසාරිස් කාර්යාලයෙන් එක් දිනක් තුළ ඔබට වීසා බලපත්‍රය ලබාගත හැකිය. (දුරකථන අංකය 2421605) ඔබට වීසා බලපත්‍රය ලැබෙන්නේ මුළු ඉන්දියාවේම සංචාරය කිරීම සඳහා ය. වීසා ගාස්තුව රුපියල් 530 කි.
ඔබ සොයා දහමට ආදරය කරන්නෙහි නම් කේරළය යනු රටක් රාජ්‍යයක් පමණක් නොව සොබා දම් මාතාව ළය මඩල පුරවා හුස්ම ගන්නා පාරාදීසක් ලෙස ඔබට හැඟෙනු ඇත.
කෝවලම් නම් මුහුදු තීරය සයුරු සෞන්දර්යයේ සුදු රළ පාවාඩ එලා ඔබ පිළිගනී. සැතැපුම් ගණනක් එක දිගට වෙරළේ ඇවිද ගිය හැකි ය. මුහුද නිල් දියෙන් වරින් වර ඔබ දෙපා තෙත මාත්තු කරයි. චාරිකාවේ යෙදෙන ඔබ දෙපතුල් ඉන් සුවපත්වෙයි.
මුහුදු වෙරළේ රමණීය විවේකාගාර ගණනාවක්ම පිහිටා ඇත. තරු හෝටල් සොයා යනවා වෙනුවට මුහුදු වෙරළේ විවේකාගාරයක නතරවීම සුව දායකය. ඔබේ පසුම්බියට ද ඔරොත්තු දෙයි. ලක්ෂද්වීප මුහුදට මායිම්ව මෙම වෙරළ තීරය පිහිටා ඇත.
අනෙක් පසින් වනගහණයෙන් හා කඳු වැටියෙන් සුසැදි රමණීය පරිසරයයි. බොහෝ තැන්වල දී ශ්‍රී ලංකාවේ ගම් නියම් ගම් පසුකැර යන චාරිකාවක් සිහිපත් කරයි. පොල් වගාව බහුලව දැකිය හැකි ය. තේ හා රබර් වගාවන් ද දර්ශනය වෙයි. කෙසෙල් සරු සාරව වැඩෙයි.
තිරුවන්නාතපුරම් නගරය පසු කැර ටික දුරක් යන විට ඔබ ටිකින් ටික ගම්මානය කරා පිවිසෙන්නෙහිය. කේරළයේ නගර වුව විශාල නැත. චෙන්නායි වැනි නගර හා සමකැර බලන විට හුස්ම ගැනීමට පවා අපහසු වන තරමේ තද බදයක් මෙහි දක්නට නොලැබේ. කඳු වැටියේ මුදුන් හිස වසා සිටින හරිත පැහැ තුරු වියන අලංකාර දසුනකි. දෙනෙත පිනි දියෙන් සේදුවක් වැනි සිසිලක් ඔබට දැනෙයි.
තිරුවන්නාතපුරම් නගරයෙන් කිලෝමීටර් 60 ක් ගිය තැන පොන්මුඩි ජාතික වන රක්ෂිතය හමුවෙයි. මුහුදු මට්ටමේ සිට අඩි 1500 ක් උසින් පිහිටා ඇත. වන රක්ෂිතය මුදුනට ගිය විට ඔබ දකින්නේ සුන්දරතම දර්ශනයකි. රිදී රේන්දයක් සේ මුහුදු තීරය දර්ශනය වෙයි. වන පෙතේ මුදුන් හිසක සිට මුහුද දකින විට ඇතිවන්නේ වෙරළේ සිට මුහුද දකින චමත්කාරයට වඩා වෙනස් වූ අමුතුම සුන්දරත්වයකි. ඔබ වන සතුන් දැක බලා ගැනීමට කැමැත්තෙහි නම් පෙප්පාරා ජාතික වනොද්‍යානයට යා යුතු ය. අලි කොටි වලසුන් මෙන් ම ගෝන මුව ආදී සතුන් මේ වනොද්‍යානයේ දී දැක බලා ගත හැකි ය.
සොබා දහම හා පරිසරය එක්ව අප නෙත තවරන රසඳුන මෙන් ම ඔබ සිත නිවන කලා ශිල්ප ගණනාවක උපත කේරළයේදී සිදු වී ඇත. කතකලි නැටුම් ශිල්ප කලාව කේරළයේදී උපත ලැබීය. කේරළයෙන් බිහිවූ බෙර වාදන ශිල්ප කලාවක් වෙනම ඇත. හස්තීන් රන්වන් වස්ත්‍රාභරණයෙන් සරසා පෙරහරේ ගෙන යන විට විෂ්ණු දෙවියන් සිහිපත් කැර ඉදිරිපත් කරන බෙරවාදන ශිල්පය කේරළයටම සුවිශේෂ වූවකි.
කේරළයට විශේෂිත වන්නා වූ තවත් දෙයක් නම් කේරළ යෝගාසන ක්‍රමයයි. කේරළයේ යෝග මධ්‍යස්ථාන ගණනාවක්ම ඇත. මේ යෝග මධ්‍යස්ථාන විදේශිකයන් අතර අතිශයින්ම ජනප්‍රියය. තිරුන්නාතපුරම් හි සිට කිලෝමීටර් 28 ක් ගිය තැන කේරළයේ අතිශයින්ම ප්‍රචලිත යෝග මධ්‍යස්ථානය ඔබට හමුවෙයි. ආශ්‍රමය පිහිටි කඳුවැටිය සිත තැන්පත් කරන නිහඬ පරිසරය නිර්මාණය කරයි.
මේ යෝගාශ්‍රමය හැඳින්වෙන්නේ ශිව නන්ද යෝගවේදාන්ත ධනවන්තරි ආශ්‍රමය යනුවෙනි. මේ කේරළයේ පමණක් නොව මුළු භාරතය පුරාම ප්‍රසිද්ධ යෝගාශ්‍රමයකි. මෙම ආශ්‍රමය නිර්මාතෘ සිවනන්ද සාධුතුමන් ´පියාඹන සාධු` නමින් ද හඳුන්වති. එතුමා ගුවන් යානා හා හෙලිකොප්ටර පැදවීමේ දක්ෂයෙකි. දේශසීමා ගැටුම් හා යුධ ගැටුම් ඇති ප්‍රදේශයන්ට ඉහළින් ගුවන් යානාවක් පදවමින් මල් හා සාම පත්‍රිකා බෙදාදීම ශිවනන්ද සාධුතුමන්ගේ සාම ප්‍රයත්නයෙහි එක් පියවරකි.මුල සිටම යෝග අභ්‍යාසවල නිරතවන ආධුනිකයන්ට ශිල්ප හැදෑරීමට ඉතාමත් සුදුසු යෝග ආශ්‍රමයක් ලෙස හැඳින්වේ.
එසේම වසර 3000 කටත් වඩා පැරණි කේරළ ආයුර්වේද වෛද්‍ය ක්‍රමය බොහෝ දෙනා අතර අතිශය සම්භාවනාවට පාත්‍ර වී ඇත. පුරාණ ඍෂිවරු විසින් භාවිතා කරන ලද බෙහෙත් වට්ටෝරු අනුව ඖෂධ නිෂ්පාදනය කරන පාරම්පරික වෙදමැදුරු ගණනාවක් කේරළයේ පිහිටා ඇත. බෙහෙත් ඔරුවේ රඳවා ලෙඩ සුවපත් කිරීම පුරාණ සම්බාහන ක්‍රම මගින් ජීව ශක්තිය යළි ලබාදීම මෙන් ම නිල ප්‍රතිකර්ම ක්‍රම රාශියක් ද භාවිතයට ගැනේ. සිරුර පුරා තෙල් ගල්වා දකුණු පයේ ඇඟිලි තුඩුවලින් රෝගියාගේ සිරුර නවමින් කරන පුරාණ සම්බාහන ක්‍රමය විදේශිකයන් අතර අතිශයින්ම ජනප්‍රිය වී ඇත. කේරළය නූතන සමාජ ආක්‍රමණයන්ගෙන් එක පැහැර ඉරිතලා ගිය ප්‍රදේශයක් නොවේ. සම්ප්‍රදාය හා හුස්ම ගනිමින් සන්සුන් පැවැත්මෙන් පෙරට යන රටකි.
සොබා දහමේ සැබෑ අසිරිය විඳ ගැන්මටත් පරිසරයේ සුමුදු අත්වැල අල්ලාගෙන චාරිකා කිරීමටත් සුදුසු දේශයකි. දිය ඇල්ලකට හිස අල්ලනවාටත් වැඩි සැහැල්ලුවක් දිය ඇල්ල පාමුල සිටින විටදී ඇතැම් මොහොතක ඔබ අත්විඳී.
සුළඟ දිය ඇල්ලේ වෙලී ඔබ අසලට විත් සිරුර පුරා දවටන මුතු පිණි කැට වරුසාවේ සිහින් සිහිල මොන අන්දමේ සැහැල්ලුවක් ඔබ සිතට ගෙනෙන්නෙහිද කේරළ චාරිකාව ද එවන් සුන්දර අත්දැකීමකි. ලබන සතියේ සිට මේ සුන්දර චාරිකාවට ඔබ එක් කැර ගනිමි.
ධර්මසිරි ගමගේ
</ART>
<ART>
අටුවාව 4
අඳුරු මුල්ලෙන් එළියට ආ කරාටේ දැරියෝ
ඉන්දියාව යනු අතිශයින් ම ගතානුගතික සම්ප්‍රදායන්ට ගරු කරන කාන්තාවනට සමාජයේ එළිපෙහෙළියට ඒමට වරම් නොමැති සමාජ සංස්ථා බහුල රටකි. තදාසන්න නගරවලින් බැහැරව ගම්මැද්දට වන්නට මේ තත්ත්වය වැඩි වශයෙන් දක්නට ලැබේ. එවන් රටක ගම්බද දැරියක් කරාටේ වැනි ශිල්පයක් ඉගෙන කලඑළියට පැමිණීම තරමක් විස්මය ගෙන දෙන පුවතකි. මේ එම දැරිය ගේ කථාව ය.
මානව සංවර්ධන දර්ශක අනුව ඉන්දියාවේ ඉතාමත් ම අභියෝග ගහණ ප්‍රාන්ත රාජ්‍යයක් වන බිහාරයේ, කරාටේ සහ දැරියන් ගේ අධ්‍යාපනය අතර සම්බන්ධය එක් වර ම පැහැදිලි නො වේ. ඒත් දහඅට හැවිරිදි ලලිතා කුමාරි ගේ ජීවිතයේ වෙනසක් කිරීමට මේ දෙක ම සම්බන්ධ වී ඇත. එහි ආරම්භය තම ප්‍රදේශයේ "ජග් ජගී" නැත්නම් පුබුදු මධ්‍යස්ථානයට යෑමට පටන් ගත් පසුව ය. එය වයස අට සහ පහළොව අතර දැරියන්ටත්, පාසල් නොගිය හෝ පාසල් ගමන අතරමඟ දී ගිලිහුණු හෝ වරප්‍රසාද නොලත් ප්‍රජාව ගේ ගැහැනුන් සඳහාත් වූ දිවා පාසලකි. මෙහි දවසකට පැය හතර බැගින් සතියකට දවස් හයක් මූලික සාක්ෂර හා මූලික සංඛ්‍යා පාඩම් ඉගැන්වීණි. ඉගැන්වීමේ ද්‍රව්‍ය පුමිතිරි සංවේදී වූ අතර ප්‍රදේශයේ තත්ත්වයනට හා සෞඛ්‍ය ගැටලු, නීති සහන, කාන්තා විෂය හා පරිසරය ආදියට යොමුව සකස් කෙරුණු ඒවා විය.
දිනෙක යොවුන් දැරියනට හා මඳ සාක්ෂරතාවක් ඇති ගැහැනුන් සඳහා නේවාසික අධ්‍යාපනයක් මහිලා ශික්ෂන් කේන්ද්‍රයේ අට මස් පුහුණුවකට කැමති දැයි ලලිතාගෙන් විමසිනි. මුලික අධ්‍යාපනයක්, ජීවන කුසලතා පුහුණුවක් හා ද්විතියික අධ්‍යාපනය සඳහා අවස්ථාවන් ද කේන්ද්‍රය දෙයි. පාඨමාලා සර්වාංගික වන අතර, ධනාත්මක ස්වාත්ම දර්ශනයක් ඇති කිරීම අවධාරණය කරයි. පෞද්ගලික හා සමාජයීය අවස්ථාවන්ට මුහුණ දීමේ දී පිහිට වන විශ්ලේෂණ කෞශල්‍යයක් වර්ධනය කර ගැනීමේ පුහුණුවක් ද දෙයි. පාඨමාලාව අවසානයේ දැරියෝ සිය ගම්වලට ආපසු ගොස් ඔවුන් වර්ධනය කර ගත් නව කුසලතා ක්‍රියාත්මක කර ගැනීමේ දී දෛනිකව ලබන අත්දැකීම් දින පොතක සටහන් කරති. මෙහි මූලික පරමාර්ථය, තමන් ගේ ප්‍රජාව තුළ නායකත්වය ගැනීමට සමත් කැපවීමකින් පෙළඹීමකින් යුත් ග්‍රාමීය කාන්තා සංචිතයක් සාදා ගැනීම වෙයි.
ලැබුණු අවස්ථාවට ලලිතා එක පයින් කැමැත්ත දැක්වුව ද ගැහැනු ළමයි ගෙදර රැඳිය යුතුය යැයි පැවසූ පියා ඇය ගේ ගමනට විරුද්ධ විය. ඒ අතර ම පාඨමාලාවේ අංගයක් වූ කරාටේ පුහුණුවට ද ඔහු විරුද්ධ විය. සමාජය තුළ ඇගේ නම කෙලෙසේ යැයි ඔහු සිතී ය.
ලලිතා අයත් වූයේ සම්ප්‍රදායිකව අපිරිසිදු යැයි හෙළා දකිනු ලැබූ කුලයකට ය. මේ නිසා මහිලා ශික්ෂන් කේන්ද්‍ර කාන්තාවෝ පාඨමාලාවේ සනීපාරක්ෂා අධ්‍යාපන අංශය අවධාරණය කර සිටියහ. පවුලට විඳීමට සිදුව ඇති නිග්‍රහය මකා ගැනීමට අවස්ථාවක් ලෙස එය ඉදිරිපත් කෙරිණ. ඇගේ පියා නම්මා ගැනීමට හැකි වූ අතර, දසවැනි ශ්‍රේණිය දක්වා ඉගෙනීම ඇය ගේ අපේක්ෂාව වුව ද, 2001 දී පස්වැනි ශ්‍රේණිය සමත්ව ඉගෙනුම අවසන් කළා ය.
පාඨමාලාවට පෙර ජීවිතය ගැන ඇය පවසන්නේ මම තණකොළ කපනවා හැර, දර ගෙනෙනවා හැර, ශුද්ධ පවිත්‍ර කරනවා හැර, උයනවා හැර කළ කිසියම් ම දෙයක් නැහැ" "අද මම ජාර්කාන්ඩ් හා බිහාර් මහිලා ශික්ෂන් කේන්ද්‍රවල ළමයින් 40 කට කරාටේ උගන්වනවා" යනුවෙනි.
බිහාර් අධ්‍යාපන ව්‍යාපෘතිය හා 1992 සිට එකට සම්බන්ධ මහිලා සමක්යා (කාන්තා සමානත්වය සඳහා අධ්‍යාපනය) වැඩ සටහනේ සාර්ථකත්වයට "බලවත් කිරීම" යන සංකල්පය මූලික විය. වැඩසටහන ඇරඹෙන විට රටේ ම පහළ ම සාක්ෂර මට්ටම 23% සාක්ෂර මට්ටමක් බිහාරයේ විය. දැන් එය 34% දක්වා වැඩි වී ඇත. මහිලා සමක්යා හි බිහාරයේ ප්‍රමෝකරයේ හරය, ප්‍රාදේශීය කාන්තා කණ්ඩායමයි. මෙවැනි කණ්ඩායම් 200 කට වැඩි ගණනක් ඇති අතර, ඒවායේ 50,000 කට වැඩි ගණනක් ඇති අතර, ඒවායේ 50,000 කට වැඩි සාමාජික සංඛ්‍යාවක් වෙති. ඔවුන් ගේ කටයුතු පවුල්වලට ඔවුන් ගේ එදිනෙදා අවශ්‍යතා සපුරා ගැනීමට උදව්වීමේ සිට දේශපාලන කේෂ්ත්‍ර තුළ බලපෑම් දක්වා පරාසයක් තුළ පැතිර ඇත. ගත වු දශකය තුළ මේ කණ්ඩායම්වල ජයග්‍රහණ අතර, වැඩිහිටි කාන්තාවන් අතර සාක්ෂරතාව වර්ධනය සඳහා ඉල්ලීම් වැඩිවීම ද ඔවුන් ගේ පවුල්වල හා ප්‍රජාව තුළ කාන්තාවන් වඩා ප්‍රකට වීම ද ප්‍රාදේශීය පාලන ආයතන වූ පන්වායති රාජ සේවයට සිය ගණන් කාන්තාවන් තෝරා පත් කර ගැනීම ද වෙයි.
කාන්තා කණ්ඩායම්වල ප්‍රධාන මෙහෙයුම්වලින් එකක් නම් තම දරුවන්ට විශේෂයෙන් ම දියණියන්ට අධ්‍යාපන අවස්ථාව සලසන්නේ කෙසේ ද යන්නයි. ඒ හා සමග රජය විසින් වරප්‍රසාද නොලත් යැයි සම්මත කුල හෝ ගෝත්‍රවලට අයත් අවස්ථා අහිමි කණ්ඩායම්වලට අයත් දැරියන්ට, අධ්‍යාපනය සඳහා පමණක් නොව බලවත් වීම සඳහා ද වේගී මාවතක් මේ මධ්‍යස්ථාන සපයයි. මධ්‍යස්ථානවල සිටින්නා වූ මේ දැරියෝ තීරණ ගන්නේ කෙසේ ද? නායකත්වය දරන්නේ කෙසේ ද? තමන් ගේ දෛවය වෙනස් කර ගැනීමට සාමූහික ක්‍රමෝපායයන් වර්ධනය කරගන්නේ කෙසේ ද? යන්නත් උගනිති. සමහර මධ්‍යස්ථානයන් ඛ්ගග සර්වාංගික විෂය මාලාවට අංගයක් වශයෙන් කරාටේ හෝ වෙනත් ක්‍රීඩාවන් ඉගෙනීම ද ඇතුළත් වෙයි.
කරාටේ ඉගැන්වීමෙන් ඇය ලබන සතුට ලලිතා මෙසේ විස්තර කරන්නී ය.
"මුල දී කකුලක් කැඩේ දෝ ආදී වශයෙන් ගැහැනු ළමයින් චකිතයක් දක්වනවා. මම ඔවුන්ට බියවෙන්න දෙයක් නැහැ යන්න තහවුරු කරනවා. ක්‍රමයෙන් ඔවුන් පෙළ ගැසී සිටිනවා. මම මගේ ශක්තිවන්තකම ඔවුන්ටත් ඕනය කියනවා. මම එතකොට සතුටක් විඳිනවා.
ලලිතා ගේ වැඩිමහල් සොහොයුරෝ හතරදෙනා ඒ කරාටේ උගන්වනවාට තදින් විරුද්ධ වූහ. ඇය විවාහ විය යුතු යැයි ඔවුහු පවසති. වාසනාවකට පියා අද ඇය ගේ හොඳ ම පාක්ෂිකයා ය. ඇය ජීවිතය ගෙවන ආකාරය ඔහු අනුමත කරයි. ඔහු ගේ අනෙක් දරුවන්ට වඩා ඇය හොඳින් හැසිරෙන බව ඔහු කියයි. අද ලලිතා ඇය උගැන්වීම කරන මහිලා ශික්ෂා කේන්ද්‍ර අතර තනිව ම ගමන් කරන්නී ය.
"මම කරාටේ නිල් පටිකාරියක් බව නොදැන බොහෝ විට බසයෙදි මාව ආසනයෙන් තල්ලු කරනවා. සමහර විට මට තර්ජනය කරනවා. මගේ අසුන මට ආපසු ලබා ගන්න කරාටේ ප්‍රයෝජන යැයි" ඇය පවසයි.
යුනිසෙෆ් වාර්තාවක් ඇසුරිනි.
</ART>
<ART>
අගමැති පුටුවට සෝනියා තවත් ළංවෙයි
ඉන්දියානු මහ මැතිවරණයෙන් වැඩි ජයක් ලබා සිටින සෝනියා ගාන්ධි කොන්ග්‍රස් පක්ෂයේ පාර්ලිමේන්තු කණ්ඩායමේ නායකත්වයට නිතරගයෙන් පත් කර ගැනීමට කොංග්‍රස් පක්ෂය ඊයේ ගනු ලැබූ තීරණයත් සමග ඇය ඉන්දියාවේ ඊළඟ අගමැති වනු ඇතැයි නවදිල්ලියෙන් ලැබුණ වාර්තාවක සඳහන් විය. ඉන්දියාවේ සුප්‍රසිද්ධ නේරු - ගාන්ධි පරපුරෙන් එරට අගමැති ධූරයට පත්වන හතරවැන්නා සෝනියා ගාන්ධි වන අතර නිදහස් ඉන්දියාවේ ප්‍රථම අගමැති ජවහර්ලාල් නේරු ඉන්දිරා ගාන්ධි හා රජීව් ගාන්ධි ඉන්දියාවේ නායකත්වයට පත් වු නේරු - ගාන්ධි පරපුරට අයත් අනෙකුත් අය වෙති. මහජන වරම ලොකුම වගකීමකැයි තමා කොංග්‍රසයේ පාර්ලිමේන්තු කණ්ඩායමේ නායකත්වයට පත් කර ගැනීමෙන් පසු තම පක්ෂයේ නව මන්ත්‍රීවරුන් අමතා කියා සිටි ඉතාලියේ උපන් සෝනියා ගාන්ධි ඉන්දියානු වැසියනට තම හදවතින් ම ස්තුති කරන බව ද කියා සිටියා ය.
ඇගේ විදේශ උපත ගැන හිටපු අගමැති වජ්පායි මහතා ගේ භාරතීය ජනතා පක්ෂය දිගට ම ප්‍රශ්න නැඟූ නමුත් සාරිය හා සල්වාර් - කුර්තාවෙන් ඉන්දියානු ඌරුවට සැරසුණ හින්දි භාෂාවෙන් දිගට ම ජනතාව ඇමතූ සෝනියා තමා ඉන්දියානු කාන්තාවකැ යි දිගට ම කියා සිටියා ය.
ඉන්දියාව නිදහස ලබා ගෙවී ගිය අවුරුදු 57 න් අවුරුදු 35 ක් ම එරට පාලනය කර ඇත්තේ කොංග්‍රසය යි. කොංග්‍රසය මෙවර ජයග්‍රහණයට පත් කර ඇත්තේ වසර 8 ක විරාමයකින් පසුව ය. ආසන 60 ක් පමණ ජයග්‍රහණය කර ඇති වාමාංශික පක්ෂවල සහාය ලැබීමත් සමග කොංග්‍රසයට ආණ්ඩුවක් පිහිටුවීම සඳහා අවශ්‍ය ආසන 272 බහුතරය ලැබෙන අතර කොමියුනිස්ට් පක්ෂය ආණ්ඩුවට ඇතුළුව සහාය දෙන්නේ ද නැති නම් පිටත සිට සහය දෙන්නේ ද යන්න දින තුනක් තුළ තීරණය කරනු ඇතැයි ද ඉන්දියාවෙන් ලැබුණ වාර්තාවල සඳහන් විය.
සෝනියා ගාන්ධි ඉන්දියාවේ අගමැති වශයෙන් පිළිගන්නේ යැයි කියා සිටි ඉන්දියානු කොමියුනිස්ට් (මාක්ස්වාදී) පක්ෂයේ නායක සීතාරාම් මහතා සියල්ලන් ම හවුල් ආණ්ඩුවක් තුළ කොන්ග්‍රස් පක්ෂ නායිකාව පිළිගනු ඇතැයි ද කියා සිටියේ ය.
</ART>
<ART>
ඉරාක මරු කතරේ තව වියට්නාමයක්
සරත් කුරේ
ඉරාකය ජෝජ් බුෂ්ගේ වියට්නාමය බවට පත්වී ඇතැයි කීවේ ඇමරිකන් දේශපාලනයේ ප්‍රකට භූමිකාවක් ඇතිව කැපී පෙනෙන උත්තර මන්ත්‍රීවරයකු වන එඩ්වඩ් කෙනඩිය. ජනාධිපති ලින්ඩන් ජොන්සන්ට ධවල මන්දිරයේ සිට ගෙදර යාමට පාර කපා දුන් වියට්නාම් යුද්ධය මෙන්ම ඉරාකය ද වින්නැහියකින් කෙළවර වනු ඇතැයි ද ඔහු පෙන්වා දුන්නේය. එක අතකින් බලන විට එඩ්වඩ් කෙනඩිගේ වියට්නාම් උපහැරණය අලුත් දෙයක් නොවේ. ඇමරිකන් හමුදාව ඉරාක ආක්‍රමණය උදෙසා හරිබරි ගැහෙමින් සිටි 2003 වසරේ මුල් දවස්වල සිටම ඉරාක යුද්ධය ඇමරිකාවට තවත් වියට්නාම් අත්දැකීමක් වනු ඇතැයි කියා සිටි උදවිය එමටය. එහෙත්, ඒ අනාවැකි හුදෙක් ඇමරිකන් විරෝධීන්ගේ මනස්කාර චින්තනයක පිළිබිඹුවක් ලෙස ද එදා සැලැකිණි. එඩ්වඩ් කෙනඩි එසේ ඇමරිකන් විරෝධී දේශපාලන ඔල්මාදයකින් විකල් වූ කෙනෙකු නොව, ඇමරිකාවේ ජාතික දේශපාලනයේ ඉතා බලවත් පැතිකඩක් නියෝජනය කරන, ජාත්‍යන්තර පිළිගැනීමක් ඇති නායකයෙකි.
ලබන නොවැම්බරයේදී පැවැත්වෙන ඇමරිකන් ජනාධිපතිවරණයට පේ වෙමින් මේ දිනවල එරට දේශපාලනයේ මහා පක්ෂ දෙක අතර සිදු කැරෙන ඉරාක ප්‍රශ්නය සම්බන්ධ විවාදයේදී කෙනඩි ඇතුළු ඩිමෝක්‍රැටික් පක්ෂ සගයන්ගේ මතයට එරෙහිව දිවෙන රිපබ්ලිකන් මතය අනෙක් පැත්තෙහි වෙයි. වියට්නාමයේ විමුක්ති හමුදාවේ සිරකරුකු ලෙස සිටි රිපබ්ලිකන් පාක්ෂික ජෝන් මැකෙන් පවසන්නේ ඉරාකය සහ වියට්නාමය අතර සමානත්වයක් දැකීම මුලාවක් බවය. ඔහු පවසන අන්දමට ඉරාකය එදා වියට්නාමයෙන් වෙනස් ලෙස දැක ගත යුතු වන්නේ තමන්ගේම ප්‍රජාතන්ත්‍රවාදී ආණ්ඩුවක් ඇති කැර ගැනීමට ඉරාක ජනතාවට අද වුවමනාවක් ඇති නිසාය. ඉරාක ජනතාවට එය ලබා දීමට තරම් ශක්තිමත් යුද්ධමය සහ දේශපාලන ශක්‍යතාවක් අද ඇමරිකාවට ඇතත් ඔවුනට එය එදා වියට්නාමයේ දී නොතිබුණ බවට ඔහු තර්ක කරයි. කෙසේ වුව ද, ඉරාකය තුළ භේදකාරි බලවේග දමනය කිරීමට අවශ්‍ය තරම් ඇමරිකන් භටයන් අද එහි නොවීම ඉරාක ජනතාවගේ ප්‍රජාතන්ත්‍රවාදී අභිලාෂ ඉටු කර දීමට මෙන්ම ඇමරිකන් "මෙහෙවර" සාර්ථක කර ලීමට ද නොහැකි පසුබිමක් බිහි කර ඇතැයි ද ඔහු කියයි. "බුෂ්ගේ වියට්නාමය" පිළිබඳ කෙනඩි මතවාදය ප්‍රතික්ෂේප කරන විදේශීය නායකයන් අතර මුල් තැන ගන්නේ ඕස්ට්‍රේලියාවේ අගමැති ජෝන් ඩවුනර්ය. එහෙත් රිපබ්ලිකන් උත්තර මන්ත්‍රීවරයා යෝජනා කරන පරිදි තවත් ඇමරිකන් හමුදා ඉරාකයට යැවීමෙන් සිදු වන්නේ ප්‍රචණ්ඩත්වයේ ගිනිවල තුළට ඇමරිකන් හමුදා තව තවත් දරුණු ලෙස ඇද වැටීම බව ඩිමොක්‍රටික් පක්ෂයේ උත්තර මන්ත්‍රී ජෝසප් වයිඩන් කියයි. ඇමරිකන් හමුදාවට වියට්නාමයේදී බිහිසුණු පරාජයක් ගෙන දුන් 1968 ටෙට් ප්‍රහාරය සමයේදී වර්ධනය වූ ප්‍රචණ්ඩත්වය මැද මුහුණ දුන් ආකාරයේ භීතියකට සහ ආතතියකට අද ඇමරිකන් ජනතාව මුහුණ දී ඇති බවට අනතුරු අඟවමින් කළ යුතුව ඇත්තේ අමතර ඇමරිකන් හමුදා යැවීම නොව දැනට සිටින භටයන් වහා ආපසු කැඳවා ගැනීමේ වැඩ සටහනක් ඇති කැර ගැනීම බව ද ඔහු කියයි. ඇමරිකන් උත්තර මන්ත්‍රීවරුන් අතර ගිය බදාදා මේ විවාදය සිදු කැරුණේ ඇමරිකන් ආක්‍රමණයෙන් පසු ඉරාකය තුළ විවෘත වූ ඇමරිකන් විරෝධී දෙවැනි පෙරමුණ ලෙස සැලැකෙන ෆලූජා නමැති ෂියා ඉස්ලාමීය නගරය පසුබිම් කර ගත් ප්‍රහාරක රැල්ල මධ්‍යයේ ය.
ඇමරිකන් විරෝධි අලුත් පෙරමුණ ගිය ඉරිදා විවෘත වූයේ 'ප්‍රජා පීඩක' ඇමරිකන් හමුදා ඉරාකයෙන් පළවා හරින ලෙස එරටෙහි බහුතරය වන ෂියා මුස්ලිම්වරුන්ගේ ආගමික නායකයකු වන මොක්ටාඩා අල් සාදර් සිය අනුගාමිකයන් වෙත කළ ප්‍රසිද්ධ ආයාචනය සමඟය. සතියක් පුරා ෆලුජාව ඇතුළු ස්ථාන කිහිපයක ඇවිල ගිය ප්‍රහාරවල ප්‍රධාන 'ප්‍රචණ්ඩ සන්ධිස්ථානයක්' ලෙස සැලැකෙන්නේ ඇමරිකන් ආරක්ෂක සේවා සමාගමකට අයත් ඇමරිකන් කොන්තරාත්කරුවන් හතර දෙනෙකු කැරලිකරුවන් විසින් මරා දමනු ලැබ, කැබලිවලට කපා දැමීමේ සිද්ධියකි. එකට එක කිරීමේ ප්‍රහාරවලදී ෆලුජාහි ප්‍රධාන මුස්ලිම් පල්ලියට හානි සිදුවූ අතර, ෂියා ඉස්ලාමිය හැඟීම් උත්සන්න වීමට එයද ප්‍රධාන හේතුවක් විය. පල්ලිය ඇතුළේ ආවරණය ලැබූ කැරලිකරුවන් ඇමරිකන් හමුදාවට පහර දුන් බවට චෝදනා නැගුණු අතර එයට ප්‍රතිචාර ලෙස එල්ල කළ ඇමරිකන් බෝම්බ ප්‍රහාර යුක්ති සහගත බව කියා පාමින් ඇමරිකන් බ්‍රිගේඩියර් ජනරාල් කැමි කිමිට් සී.එන්.එන් පුවත් සේවයට ප්‍රකාශ කෙළේ යුද්ධමය කටයුතුවලට ආගමික සිද්ධස්ථානයක් යොදා ගන්නා විට එහි ආරක්ෂිත "ගතිය" අහිමි වන බවය.
අලුත්ම ප්‍රචණ්ඩත්ව රැල්ල පිළිබඳ වඩා භයානක සංඥාව වූයේ දින තුනක් තුළදී ඇමරිකන් සහ වෙනත් විදේශ භටයන් 35 දෙනෙකු මරා දැමීමය. ඇමරිකන් ආක්‍රමණය ඔස්සේ සදාම් හුසේන් පාලනය පෙරළා දමා ගත වූ වසරක කාලය තුළ ඇමරිකාවට එල්ල වූ බරපලම අභියෝගය මෙය විය. මෙයිනුත් එක දිනක් තුළ ඇමරිකන් භටයන් 12 දෙනෙකු ඝාතනය කිරීම වඩාත් බරපතල සිද්ධියක් ලෙස සැලැකුණු අතර කැරලිකරුවනට එරෙහිව දැඩි මර්දනකාරී පිළිවෙතකට ද එයින් මඟ පෑදිණ. සතියක් ගත වී ඇති ඇමරිකන් විරෝධි කැරලිවලින් පැන නගින ආරක්ෂක අවදානම සහ දේශපාලන අභියෝගය පැතිකඩ කිහිපයක් ඔස්සේ දැක ගත හැකි ය. සදාම් විරෝධී සභාගයේ නායකත්වය ගත් ඇමරිකාව සහ බ්‍රිතාන්‍ය හමුදාවලට පමණක් නොව ඉරාකය තුළ ඇමරිකන් ප්‍රතිපත්තිය අනුමත කිරීමට තරම් වොෂිංටන් හිතවාදී වන මිතුරු රටවලට ද එමඟින් බලවත් තර්ජනයක් එල්ල කැරෙයි. ජපානය, ඔස්ට්‍රේලියාව, පෝලන්තය, ඉතාලිය, යුක්රේනය වැනි රටවල් කිහිපයකට මෙය කෙළින්ම බලපාන අතර තනි පංගලමේ ඇමරිකන් - බ්‍රිතාන්‍ය ආරක්ෂක මෙහෙයුම් වෙනුවට බහුජාතික හමුදාවක ආරක්ෂක ආවරණය ඉරාකයට ලබා දීමට වොෂිංටනය දක්වන අවශ්‍යතාව හමුවේ එමගින් බරපතල ප්‍රශ්න උද්ගත කැරෙයි. ලබන ජුනි 30 වැනිදා වන විට ඉරාක ජනතාව අතට "බලය පවරා දීමට" සකසා ඇති ඇමරිකන් වැඩ පිළිවෙළට එමඟින් අයහපත් බලපෑමක් ඇති විය හැකිය. ඉරාකයට එරෙහි ආක්‍රමණය සැලසුම් කිරීමේදී ඇමරිකාවේ මුල් ගණන් බැලීමක් වූයේ සියයට 70 ක් වන ෂියා මුස්ලිම්වරුන්, සිය සදාම් විරෝධි ආකල්පය නිසා ඇමරිකන් හමුදාව මිතුරු බලවේගයක් ලෙස සැලකීමට ඉඩකඩ ඇති බවය. සුළුතර සුන්නි මුස්ලිම් නිකායට අයත් නායකයෙකු වූ සදාම් හුසේන් යටතේ බහුතර ෂියා මුස්ලිම්වරුන් කොන් කිරීම සහ මර්දනය කිරීම ගැන පැවැති චෝදනා මධ්‍යයේ ෂියා සහ සුන්නි පාර්ශ්ව අතර ගැටුම් අභිමුඛතාව වාසියට හරවා ගැනීමේ ඇමරිකන් සැලසුම්වල කිසියම් තර්කානුකූල බවක් තිබුණද, ප්‍රධාන සතුරා විදේශ ආක්‍රමනිකයා වන ඇමරිකන් හමුදාව බව සලකමින් එයට එරෙහිව "ඇබැද්දියේ සමඟියක්" තුළින් ඉරාක ජාතිකත්වයේ පදනමින් දෙපැත්තේ විරෝධය ගොනුවීමේ හැකියාවක් දැන් ඉස්මතු වෙමින් තිබේ. අවුරුද්දක් තිස්සේ තැනින් තැන මතු වූ සුන්නි මුස්ලිම් ගරිල්ලන්ට සහ ෂියා මුස්ලිම් කැරලිකරුවනට එරෙහිව එකවර සටන් කිරීමට ඇමරිකන් හමුදාවට දැන් සිදුව ඇත. මෙහි තවත් පැත්තක් නම් වඩා විවෘත ඇමරිකන් විරෝධයක් ඔස්සේ ප්‍රචණ්ඩ මඟකට එළැඹ ඇති ෂියා මුස්ලිම් විරෝධය කලාපීය ෂියා මුස්ලිම් බල මධ්‍යස්ථානය ලෙස සැලැකෙන අසල්වැසි ඉරානය සමඟ සම්බන්ධ කිරීමේ ප්‍රවනතාවක් ද තිබීමයි. ඉරානය අසල්වැසි ඉරාකයේ අභ්‍යන්තර දේශපාලන කටයුතුවලට අත පොවන බවට ඇමරිකාව දැනටමත් චෝදනා නඟා තිබේ. කෙසේ වුවද, ඇමරිකන් විරෝධී ප්‍රචණ්ඩ උද්ඝෝෂණවල නායකත්වය ගෙන ඇති සටන්කාමී තරුණ පූජකයෙකු වන මොක්ටාඩා අල් සාදර්ගේ අන්තවාදී ඉස්ලාමීය දේශපාලනය රට තුළ ප්‍රධාන ෂියා මහ පූජකවරයා වන අයතොල්ලා අලි සිස්තානි විසින් අනුමත කැරෙන්නේ නැත. මොක්ටාඩා කෙළින්ම හෙළා දැකීම ඇමරිකන් ප්‍රතිපත්තිය අනියමින් අනුමත කිරීමක් විය හැකි බැවින් ඔහු මුහුණ පා ඇත්තේ දුෂ්කර ප්‍රශ්නයකට ය. එහෙයින්, සිය තරුණ පූජකවරයාගේ සටන්කාමී දර්ශනය ප්‍රතික්ෂේප කරන අතරම, රට තුළ ආක්‍රමණික බලවතා වන ඇමරිකාවේ පිළිවෙතද ඔහුගෙන් ප්‍රතික්ෂේප කැරෙයි. තමන්ගේම හමුදාවක් පිහිටුවා ගෙන ඉරාකයේ ෂියා බල මධ්‍යස්ථාන කිහිපයක් නතු කැර ගැනීමටද සමත් වූ මොක්ටාඩා, ඇමරිකන් හමුදා පළවා හැරීමට කටයුතු කරන ලෙස අසල්වැසි කුවේටයේ රජයට බලපෑම් කිරීමටත්, එහි ඉස්ලාමීය වැසියන් උසිගැන්වීමටත් පටන් ගෙන තිබේ. මේ අතර සදාම් හුසේන්ගෙන් පසුව, තමනට ඉරාකය තුළ අලුත් හිසරදයක් ගෙන දුන් මොක්ටාඩා සාදර් කෙරෙහි ආක්‍රමණශීලි පිළිවෙතක් ගැනීම වෙනුවට, බාර වන ලෙස ඔහුගේ ඉල්ලා සිටීමට ඇමරිකන් අධිකාරින් පෙළැඹී තිබේ. එසේ බාර වුවහොත් ඔහුට එරෙහිව මිනීමැරුම් චෝදනා මත ක්‍රියා නොකරන බවට ද ප්‍රතිඥාවක් දී ඇති බව වාර්තා විය.
</ART>
<ART>
විදෙස් ලිපිය එකතු
ඉරාක සටන් බිමේ දී මැරුම් කන ඇමරිකන් හමුදාවේ තරුණයන් ගේ නෑදෑ පවුල්වල දුක් අඳෝනා ඇමරිකාව තුළ බරපතල දේශපාලන ප්‍රශ්නයක් බවට පත්වෙමින් ඇති අතර, එය ජෝජ් ඩබ්ලිව්. බුෂ් ගේ ඡන්ද ව්‍යාපාරය මුහුණ දෙන ප්‍රධාන ගැටලුවක් විය හැකි ය. අනෙක් අතට ඇමරිකාවේ සමීපතම යුරෝපා සගයා වන බ්‍රිතාන්‍යයේ ටෝනි බ්ලෙයාර් ගේ මෙන් ම ආසියාවේ ප්‍රධානතම සගයා වන ජපන් අගමැති කොයිසුමි ගේත් ඔස්ට්‍රෙලියා අගමැති ජෝන් ඩවුනර් ගේත් දේශපාලන අනාගතයට ද දරුණු බලපෑමක් මෙයින් එල්ල වනු ඇත. විශේෂයෙන් ම, ඉරාකය තුළ ක්‍රියාකාරී වී සිටින ජපන් ජාතිකයන් තිදෙනෙකු ඉරාක ගරිල්ලන් විසින් ගිය සිකුරාදා පැහැර ගෙන යනු ලැබීමේ පුවත ජපානය තුළ කොයිසුම් විරෝධි හැඟීම් උග්‍ර කිරීමට හේතු වී තිබේ. සුබසාධක සහ ප්‍රතිසංස්කරණ කටයුතු සඳහා ඉරාකයට යවා ඇති ජපන් හමුදාවේ භටයන් ආපසු ගෙන්වා නොගැනේ නම්, ප්‍රාණ ඇපකරුවන් මරා දමන බවට ගරිල්ලන් තර්ජනය කර ඇතැයි වාර්තා විය. මේ සමග ම වාගේ පැහැර ගනු ලැබූ දකුණු කොරියන් ජාතික ආගමික දේශකයන් හත් දෙනා ඉරාක ගරිල්ලන් විසින් පෙරේදා නිදහස් කැරිණි.
මේ අතර, ඉරාක ප්‍රචණ්ඩකාරින් ගේ තර්ජන හමුවේ පසු නොබසින බව ඇමරිකාව තරයේ කියා සිටින අතර, ඇමරිකන් විරෝධය හරහා තම රටවලට එල්ල වන තර්ජනයට බිය වී ඉරාකයේ සිය භටයන් ඉවත් කර නොගන්නා බව ජපන් මෙන් ම දකුණු කොරියන් ආණ්ඩු ද කියා සිටිති.දාමරිකයන් ගේ සහ ඝාතකයන් ගේ තර්ජනවලට බිය වී ඉරාකයෙන් පලා නොයන බව ඇමරිකන් ජනාධිපති ජෝජ් ඩබ්ලිව්. බුෂ් යළිත් ප්‍රතිඥා දුන්නේ සිය හමුදා භටයන් දොළොස් දෙනෙකු එක ම සිද්ධියේ දී මැරුම් කෑ බිහිසුණු අත්දැකීම් මැද ය. ඉරාකය තුළ සිය මෙහෙවර ඉටු කිරීමට ඇමරිකාව දක්වන අධිෂ්ඨානයේ කිසිම සෙළවීමක් නැති බව ද පළ වී තිබිණි. අර්බුදයේ තීරණාත්මක මොහොතේ දී ආත්ම විශ්වාසයේ රණ ගීතය වඩා උස් හඬින් ගයන්නට ලොව එක ම සුපිරි බලවතා වන ඇමරිකාව පෙළැඹීම පුදුමයක් නො වේ. ඉරාකයේ ඇමරිකන් ආක්‍රමණයෙන් පසු දක්නට ඇති යථාර්ථය පැහැදිලි කරන ප්‍රකාශයක් ස්වීඩනයේ හිටපු විදේශ ඇමැතිවරයා මෙන් ම ඉරාකය තුළ එක්සත් ජාතින් ගේ ප්‍රධාන අවි පරීක්ෂකවරයා ද වූ හෑන්ඩ් බ්ලික්ස් විසින් පළ කර තිබිණි. "සදාම් හුසේන් ගෙන් ගැලවීමට ලැබීම ගැන ඉරාක වැසියන් ගෙන් බහුතරය ඇත්තට ම සතුටු වෙති. එහෙත්, ඇමරිකාවට යටත් වී සිටීම ගැන ඔව්හු සියල්ලෝ ම විරුද්ධ වෙති. එබඳු අවමානයක් ඔවුනට ඉවසා දරා ගත නොහැකිය" යි බ්ලික්ස් කියා සිටියේ, ඉරාකය දැන් සිවිල් යුද්ධයකට ඔන්න මෙන්න කියා ඇති බව දක්වමිනි. ඉරාකය අවට පිහිටි සවුදි අරාබිය, කුවේට්, කතාර්, ඕමාන්, බහරේන් සහ එක්සත් අරාබි එමිරේටය යන රටවලින් සැදුම් ලත් ගල්ෆ් සහයෝගිතා මණ්ඩලය ගිය බ්‍රහස්පතින්දා කළ ප්‍රකාශයකින් ද මෙම අනතුරු ඇඟවීම සිදු කැරිණි. මූලික වශයෙන් ඇමරිකාවට පක්ෂපාත රටවලින් සැදුම් ලත් ගල්ෆ් සහයෝගිතා මණ්ඩලය විසින් ඉස්මතු කැර ඇති තවත් කරුණක් නම් ඉරාක ජන ජීවිතය යථා තත්ත්වයට පත් කැර, එරට ස්වෛරී භාවයට මඟ හෙළි කිරීමේ දී එක්සත් ජාතින් ගේ මණ්ඩලය ප්‍රධාන කාර්යභාරයක් ඉටු කළ යුතු බව ය. ඉරාකය පමණක් නොව ඕනෑම රටක් තුළ ප්‍රචණ්ඩත්වය පිටු දැකිය යුතු ය. ඒ අතර ම, ඉරාකයේ විවිධ ජන කොටස් අතරින් දැනට පළ වන සටන්කාමි විරෝධය ප්‍රජාතන්ත්‍රවාදී ප්‍රතිසංස්කරණ ප්‍රතිකේෂ්ප කිරීමක් නොව, විදේශීය ආක්‍රමණිකයන් ගේ ආධිපත්‍යයට විරෝධය පෑමක් ලෙස ද තේරුම් ගත යුතුව තිබේ.
<PIC>
ඉරාකයේ දී ජපන් ජාතිකයන් තිදෙනෙකු ප්‍රාණ ඇපකරුවන් බවට පත්වීම ගැන සැළ වූ විගස ජපන් විදේශ ඇමැතිනි යොරිකෝ කවාගුචි ජපන් අගමැති කොයිසුමි ගේ නිල නිවසට පැමිණෙන විට මාධ්‍යවේදින් ගේ ප්‍රශ්නවලට මැදි වී. (රොයිටර්)</PIC>
</ART>
<ART>
කොවුල් ගී - එරබදු මල් නැතත් ලන්ඩනයේ අවුරුදු සරුයි
සුමිත් කඩවතගේ ලන්ඩන් නුවර සිට
සිංහල අවුරුද්ද යනු ජාතික මහා සැණකෙළිය යි. මව් බිමෙන් සැතපුම් දහස් ගණනක් දුරක සිටියත් ඒ ප්‍රෞඩ සංස්කෘතික ගති පැවැතුම් සම්පූර්ණයෙන් ම අමතක කර ලීමට ලන්ඩන්වාසී සිංහලයන් සූදානම් නැත. 14 වැනි වරටත් ලන්ඩන් නුවර කිංස්බරිහි අධ්‍යාපනික සංස්කෘතික හා සුබ සාධක පදනමෙන් සංවිධානය කැරුණු බක් මහ සැණකෙළිය මව් බිමත්, සිංහලකමත් අමතක නොකළ සියලු ශ්‍රී ලාංකිකයන් ගේ හදවතට වඩාත් සමීප ව කතා කරන්නට සමත් විය. දොළොස් මසක් පිරෙන දවසේ සුන්දර බක් මහේ සොදුරු කෝකිල ගීතයන් අප දෙසවන් සිප නොගත්තත්, පන්සල් කන්දට සිරස නමාගෙන ඉර දෙවියන් අප පුබුදු නොකළත් අවුරුදු සිරියේ නම් කිසි ම අඩුවක් අපට නොදැනිණ. ලන්ඩනයේ වෙසෙන ලක් වැසියන්ට ආයු, වර්ණනා, සැප බල පතා වසරක් පාසා පවත්වන මේ සැණකෙළියේ කඩතිර ඇරීම එක්සත් රාජධානියේ ශ්‍රී ලංකා නියෝජ්‍ය මහ කොමසාරිස් සේනුකා සෙනෙවිරත්න මහත්මිය අතින් ජාතික කොඩිය එසවීමත් සමඟ ම සිදු විය.
සාමය, සමගිය, සමෘද්ධිය අර්ථවත් කරමින් සාමූහික ව කැරෙන ජාතික ක්‍රීඩා සමූහයක් කලඑළි බැසිණි. ශ්‍රී ලංකාවේ ද නාගරිකකරණය නිසා ක්‍රමයෙන් දිය වී යන ඇතැම් සංස්කෘතික අංග මෙහි දී අපට ගෙන ආවේ චමත්කාර ජනක හැඟීම් ය. ගැටවරයන් පුබුදු කළ කොට්ටපොර තරගයට ලැබුණු ප්‍රතිචාරය ඉමහත් වේ.
කණා මුට්ටිය බිඳීමේ තරගයට ස්ත්‍රී පුරුෂ භේදයකින් තොර ව විශාල සහභාගිත්වයක් දක්නට ලැබුණි. සිඟිති දූ දරුවන් සහභාගි වූ දිවීමේ, පැනීමේ, විකට ඇඳුම් සහ බනිස් කෑමේ තරග වලින් සැණකෙළිය තව තවත් වර්ණවත් විය. රබන් සුරල් හඬ තවමත් දෙසවන්හි දෝංකාර දෙයි. සිංහලකම අගය කරන ලන්ඩනයේ වෙසෙන අපේ බොහෝ මාපියෝ සිය දරුවනට ආදර්ශවත් ව ජීවත්වීමට වග බලා ගනිති. මූලික වශයෙන් තම දරුවනට සිංහලෙන් කතා කිරිමට, සිංහල සිරිත් විරිත් ආගමික හැදියාව ලබා දීමට ඔවුන් මහත් උත්සාහයක් දරන බව නොරහසකි. මෙහි වටිනාකම අවබෝධ කරගත් ගලයායේ පියදස්සී හිමිපාණෝ සිංහල අලුත් අවුරුදු චාරිත්‍ර ඉටු කිරීමට වගබලා ගත්හ. බුලත් හුරුල්ලක් දී තම මාපියනට වැඳීම උත්සවයට පැමිණි සියලු ම දරුවන්ට අගනා ආදර්ශයක් විය. මව් බිමේ දී පවා අවුරුදු උලෙළක් දැක නොසිටි සිය ගණනක් වූ අපේ දූ පුතුන් පොල් අතු විවීමේ, බනිස් කෑමේ, පොල් ගෑමේ, විකට ඇඳුම් ඇඳීමේ තේ හැන්දෙන් දෙහි ගෙඩියක් රැගෙන යෑමේ ශෝනි රේස් දිවීමේ සහ කඹ ඇදීමේ තරඟ ආදියෙන් මහත් තෘප්තියක් ලදහ. ක්‍රීඩා තරගවලින් අනතුරු ව සංවිධානයේ දෙදහසකට අධික පිරිසක ගේ මනදොළ පිනවමින් මහා සංස්කෘතික සංදර්ශනය බ්‍රිතාන්‍යයේ ශ්‍රී ලංකා මහ කොමසාරිස් ප්‍රායිස් මුස්තාපා මහතා ගේ ප්‍රධානත්වයෙන් ආරම්භ විය. ශ්‍රී ලංකාවේ සුප්‍රකට කලා ශිල්පී මුදියන්සේ දිසානායකයන් ගේ උපදේකත්වයෙන් පැවති නෘත්‍ය අංග සියල්ලන් ගේ ම සිත් කුල්මත් කළේ ය. මේ රංගන ශිල්පීන් ශ්‍රී ලංකාවෙන් රැගෙන ආවේ දැ` යි කුතුහලය ජනනය වන තරමට අප ගේ දූ පුතුන් මෙහිදී දස්කම් පෑහ. බාල ලියන් අවුරුදු කුමරි තරඟයට සහභාගි වූයේ පුංචි සුරංගනාවන් අපට සිහිගන්වමිනි. එසේ ම අවුරුදු කුමර කුමරියෝ ද නරඹන්නන් තෘප්තිමත් කළ හ. ශ්‍රී ලංකා අධ්‍යාපනික සංස්කෘතික හා සුභ සාධක පදනමට කරන ලද මෙහෙයට කෙළ ගුණ සලකනු වස් විමල් ද සිල්වා මහතා ද හැරෝ පුරවරයට කරන ලද මෙහෙය උදෙසා එහි පුරපති මනෝහරන් ධර්මරාජා මහතා ද මෙහිදී තවත් විශේෂ සම්මාන පිදිණ. කුසුම් පීරිස් ගේ හා සිසිර ගුණවර්ධන ගේ අරුත්බර මියුරු කථනයත් සන්දර්ශනය ඔපවත් කළේ ය. ඉංග්‍රීසි භාෂාවෙන් කථනයේ යෙදුණු රොවිනා ගුණතිලක සහ ඇල්ලේපොළ ප්‍රවීණ විස්තර ප්‍රචාරකයන්ට දෙවැනි නොවූහ. මෙවන් සාර්ථක මහා සැණකෙළියත් හෙළ දැක්වීමට පුරෝගාමී ව කටයුතු කළ ශ්‍රී ලංකා අධ්‍යාපනික සංස්කෘතික හා සුබසාධක පදනමේ සභාපති ගලයායේ පියදස්සී හිමි පාණන් කවදත් අපට ආඩම්බරයකි.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
සමාධි ප්‍රතිමාව ප්‍රථම ස්ථානයට
ලන්ඩන් නුවර වික්ටෝරියා සහ ඇල්බට් රාජකීය කෞතුකාගාරයේ දී පසුගිය දා ආදීතන පිළිම <FRWD>(Ancient Statues)</FRWD> යන මැයෙන් පැවති මූර්ති තරගයක දී සමාධි බුද්ධ ප්‍රතිමාවක් මුල් තැනට තේරී පත් විය. කරුණා බස්නායක නම් මූර්ති ශිල්පියා විසින් නිර්මාණය කරන ලද මේ මූර්තිය අදාළ කෞතුකාගාරයේ දී ප්‍රදර්ශනය වෙමින් තිබේ. මැයි මස 15 වන දි ආරම්භ වූ මේ ප්‍රදර්ශනය ජූලි මස 11 වන දා දක්වා පවතී. රාජකීය පවුලේ සාමාජිකයන් ද විටින් විට ප්‍රදර්ශනය නැරඹීමට නියමිත ය. කරුණා බස්නායක මහතා මීට ප්‍රථම ද අනාගාරික ධර්මපාල පිළිරුවක් නිර්මාණය කොට ලන්ඩනයේ ප්‍රදර්ශනය කොට තිබේ.
සාමය සංස්කෘතික අංගයක් ලෙස පුරුදු පුහුණු කළ යුතුය
ශාස්ත්‍රපති පූජ්‍ය මහගල්කඩවල පඤ්ඤාසාර නා හිමියන් ලන්ඩන් නුවර ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානයෙදී පසු ගිය දා කළ දේශනයක දී එසේ වදාළහ. සත් කෝරලේ සදහම් පදනමේ සභාපති තනතුර උසුලන උන්වහන්සේ යුක්තිය හා සාමය පිළිබඳ ලෝක සහයෝගිතා සමුළුවේ අනුශාසක වශයෙන් ද කටයුතු කරති. එම ආයතනයේ ප්‍රචාරක ව්‍යාපෘතියක් සඳහා උන්වහන්සේ ප්‍රමුඛ කණ්ඩායමක් පසු ගිය දා ලන්ඩනයට පැමිණ දේශන කිහිපයක් ම පවත්වා ඇත. විදේශවල ජීවත්වන ශ්‍රී ලාංකිකයන් තම උරුමයන් ගැන සහ මව් බිමේ සිදුවන දෑ ගැන මනා අවබෝධයකින් සොයා බැලිය යුතු බවත් එය ශ්‍රී ලාංකිකයකු ගේ පරම යුතුකමක් බවත් උන්වහන්සේ මෙහි දී වදාළහ. වසර 1992 සිට තමන් වහන්සේත් තවත් පිරිසකුත් මේ ආයතනයට සම්බන්ධව වැඩ කටයුතු කිරීමෙන් ලොවට කියා පාන්නට බලාපොරොත්තු වන්නේ සාමය යන්න යුද්ධයක් ඇති අවස්ථාවක පමණක් ස්ථාපිත කිරීමට උත්සාහ කළ යුතු දෙයක් නොව නිරන්තරයෙන් ම ජීවිතේ මූලික සංස්කෘතික අංගයක් ලෙස පුරුදු පුහුණු කළ යුතු දෙයක් බව ය. පුරාතනයේ සිට ම මහ ජනතාවට විශාල බලයක් තිබූ බව විටින් විට වෙනස් කරන ලද අධිරාජ්‍ය යුගවලින් මනාව ඔප්පු වන බව උන්වහන්සේ පැවසූහ. විටෙක සීගිරි කාශ්‍යපට එරෙහි ව යුද්ධ කිරීමට මුගලන් කුමරු ඉන්දියාවෙන් සේනාවක් සඳහා පැමිණි විට මහජනතාව එය අනුමත කොට මුගලන් කුමරාට උදව් කිරීමෙන් පෙනී යන්නේ අපේ ජනතාව අතීතයේ පටන් ම යුක්තිගරුක වූ බව පැවසූ උන්වහන්සේ නූතනයේ දී ද යුක්තිය වෙනුවෙන් අප සටන් කළ යුතු බව අවධාරණය කළහ. අද ලංකාවේ පවතින ප්‍රශ්නය විසඳීමට නම් දේශපාලන පක්ෂ භේදයන් අමතක කොට සියලු දෙනා ම එක අරමුණකින් වැඩ කොට ප්‍රථමයෙන් ම මහජනතාව ගේ විශ්වාසය දිනා ගත යුතු බව උන්වහන්සේ පැවසූහ. සිංහල, ද්‍රවිඩ සහ මුස්ලිම් වශයෙන් නොව ශ්‍රී ලාංකික චින්තනයකින් කටයුතු කොට ජාතිකවාදී සමාජයක් ඇති කළ යුතු අවස්ථාවකට අප පත් වී ඇති බව ද උන්වහන්සේ කීහ.
ලේ දන් දීම අති සාර්ථකයි!
ලන්ඩන් බෞද්ධ විහාරය විසින් දෙවන වරටත් සංවිධානය කරන ලද මහා ලේ දන් දීමේ ව්‍යාපාරය ඉතාමත් සාර්ථක ලෙස නිමා වූ බව එම සංවිධායක මණ්ඩලය අප වෙත දැනුම් දී ඇත. මහා බ්‍රිතාන්‍යයේ ප්‍රධාන සංඝ නායක ආචාර්ය පූජ්‍ය මැදගම වජිරඤාණ හිමිපාණන් ගේ අනුශාසකත්වයෙන් සංවිධානය වී තිබූ මේ ව්‍යාපෘතියේ සාර්ථකත්වය ගැන මහා බ්‍රිතාන්‍ය ජාතික රුධිර දායක සභාවේ පැසසුම් ඉහළින් ම ලැබී තිබිණි. විහාරවාසී සංඝයා වහන්සේලා විසින් අලුයම ප්‍රථමයෙන් රුධිරය පූජා කිරීමෙන් අනතුරු ව විශාල පිරිසක් ජාති ආගම් භේදයකින් තොර ව සහභාගී වී තිබුණි.
බුද්ධ ප්‍රතිමා ලාංඡන කොට ගත් සපත්තුවලට වෙළඳ තහංචි
බුද්ධ ප්‍රතිමාව වෙළෙඳ ලාංඡනයන්ට භාවිතා කිරීම ගැන සොයා ගිය අපට මෙවර තායිලන්තයේ අලෙවි කරන සපත්තුවක් ගැන වාර්තාවක් සොයා ගත හැකි විය. ඔස්ට්‍රේලියාවේ "ඉකෝ බුද්ධා"<FRWD>(Eco Buddha)</FRWD> නම් වූ ආයතනයක් විසින් නිෂ්පාදනය කරන ලද මෙම පාවහන් හි පතුලෙහි බුද්ධ ප්‍රතිමාවක ලාංඡනයන් ඇති බව තායිලන්ත බලධාරීන් සොයා ගැනීමෙන් අනතුරු ව වහා එය වෙළෙඳ පළෙන් ඉවත් කර තිබේ. ඒ භාණ්ඩ තායිලන්තයට ගෙන් වූ අයට දඬුවම් පැමිණවීමට එරට සංස්කෘතික අමාත්‍යවරයා කටයුතු සූදානම් කර ගෙන යයි. මීට ප්‍රථම ද 'වික්ටෝරියා සික්‍රට්' නම් ඇමරිකානු ආයතනයක් මගින් පිහිණුම් ඇඳුම්වලට බුදු පිළිරුව යොදා ගැනීමට එරෙහිව ක්‍රියා කළ තායිලන්තය එම සමාගමේ සියලුම අලෙවි හල් තායිලන්තයෙන් ඉවත් කිරීමට ද සමත් විය. ලොව අනෙකුත් බෞද්ධ රටවල් බුද්ධ ප්‍රතිමාවට කරන නිගාවන්ට එරෙහි ව නැගී සිටිය යුතු අවස්ථාවකි, මේ.
ඔලිම්පික් වෙනුවෙන් ලන්ඩනයේදී මල් වෙඩි
වසර 2012 ඔලිම්පික් තරගාවලියේ ප්‍රධාන තරග ස්ථානය සඳහා තරග කරන රටවල අවසාන ලැයිස්තුවට මහා බ්‍රිතාන්‍ය පත් වීමේ සතුට උදෙසා පසුගිය 18 දා රාත්‍රියේ ලන්ඩන් නුවර දී දර්ශනීය මල් වෙඩි දැක ගන්නට ලැබිණි. නගර 5 කින් යුත් මෙම ලැයිස්තුවේ ලන්ඩනය සමග තරග කරන අනෙකුත් නගර වනුයේ පැරිසිය, නිව්යෝර්ක්, මොස්කව් සහ මැඩ්රීඩ් ය. 126 දෙනෙකු ගෙන් යුත් ඔලිම්පික් කමිටුවේ අවසාන නිගමනය ලබන ජුලි මාසයේ දී තීරණය වනු ඇත. ලන්ඩන් ඔලිම්පික් ඉල්ලීම් මණ්ඩලයේ ප්‍රධානියා වන බාබ්රා කසානි මහත්මිය මාධ්‍ය අමතා පවසා සිටියේ දැන් ලන්ඩනය 2012 ඔලිම්පික් වරම් ලැබීම සඳහා ඉතාමත්ම ශක්තිමත් තත්ත්වයක සිටින බවත් අනෙකුත් නගර 4 අභිබවා එම වරම ලබා ගැනීමට ලන්ඩනය සැම අතින්ම සුදුසු බවත් ය. දැනට ලන්ඩනය පුරා පවතින තරග මධ්‍යස්ථානවලට අමතර ව නවීන තාක්ෂණයෙන් යුත් ආසන 80,000 කට වැඩි තරග මධ්‍යස්ථාන තුනක් ස්ට්‍රැඩ්ෆර්ඩ් නගරයේ දී බොහෝ දුරට නිමා වෙමින් පවතී. ටෙනිස් තරග සඳහා ජාත්‍යන්තර කීර්තියට පත් 'විම්බල්ඩන්' තරග පිටිය යොදා ගනු ඇත. දිනකට මිලියන භාගයකට වඩා ප්‍රේක්ෂක පිරිසක් සහභාගි වනු ඇතැයි ගණන් බලා ඇති අතර වඩාත් ඉහළ මට්ටමක ප්‍රවාහණ පහසුකම් සැපයීමට විධි විධාන අරඹා ඇත. නගරය වටා ඇති උමං දුම්රිය පද්ධතියේ කාර්යක්ෂමතාව වැඩි කරන අතර ජාත්‍යන්තර දුම්රිය මාර්ග විශේෂයෙන් ම චැනල් උමඟ කරා දිවෙන "යුරෝ ස්ටාර්" දුම්රිය විනාඩි 7 ක පමණ සුළු කාලයක් තුළ දී ඔලිම්පික් මධ්‍යස්ථානයට ම ගෙන යෑමට දැන් කටයුතු සූදානම් කොට හමාර ය. ආරක්ෂක කටයුතු සවිමත් කිරීම සම්බන්ධයෙන් ද කටයුතු ආරම්භ කොට ඇත. මෙතරම් ධනයක් සහ පරිශ්‍රමයක් යොදා වසර 2012 ඔලිම්පික් සඳහා එංගලන්තය වෙහෙස මහන්සි වෙන්නේ එම වරම අනිවාර්යයෙන්ම තමන්ට ලබා ගැනීමේ බලාපොරොත්තුවෙනි.
</ART>
<ART>
සිංභාරතය භාරගනී
උපාලි රූපසිංහ නවදිල්ලියේ සිට
ඉන්දියාවේ නව අගමැතිවරයා ලෙස ආචාර්ය මන්මෝහන් සිං මහතා ඊයේ සවස් යාමයේ ජනාධිපති අබ්දුල් කලාම් මහතා ඉදිරියේ දිවුරුම් දුන්නේ ය. නිදහස් ඉන්දියාවේ 14 වැනි අගමැති වරයා වන ඔහු එම ධුරයට පත්වන හින්දු නොවන පළමුවන සික් ජාතිකයා වන්නේ ය. ඔක්ස්ෆර්ඩ් විශ්වවිද්‍යාලයේ අධ්‍යාපනය ලද සිං මහතා වර්තමාන ඉන්දියාවේ ආර්ථික ප්‍රතිව්‍යුහගතකරණය හඳුන්වා දුන් පුරෝගාමියා ද වෙයි. ඒ කටයුත්ත සඳහා ඔහු පියවර ගත්තේ මීට පෙර වසර 13 ට පෙර ඔහු ඉන්දීය මුදල් අමාත්‍යවරයා වශයෙන් සිටිය දී ය. ආසන 545 කින් සමන්විත ඉන්දීය පාර්ලිමේන්තුවේ කොංග්‍රසයට තනි ව ම ආසන 145 ක් හිමි වී ඇති අතර කොංග්‍රසයේ මිතුරු පක්ෂ විසින් තවත් ආසන 170 ක් දිනා ගනු ලැබ ඇත.අගමැතිවරයා සමග ඇමැතිවරු 60 ක් මෙහි දී දිවුරුම් දුන් හ.
</ART>
<ART>
ඉන්දියාවේ අගමැතිනිය වූ ගම්බද ජනතාවගේ 'ලේලිය'
කෝටි සීයක ජනතාවක් වෙසෙන රටක් පාලනය සඳහා ඇයට ඇත්තේ ඉතා සුළු ඉඩකඩකැයි මීට සති කීපයකට පෙර බොහෝ දෙනා පැවසූහ. නමුත්, ඒ කථා වෙනස්වීමට ගත වූයේ ඉතා සුළු දින කීපයකි. අද ඇය ලොව විශාලතම ප්‍රජාතන්ත්‍රවාදී රටේ අග්‍රාමාත්‍යවරියයි. සෝනියා ගාන්ධි ට පසුගිය අප්‍රේල් 06 වැනිදා සුවිශේෂ දිනයක් විය. උත්තර ප්‍රදේශයේ රේ බාරලේ අසුන සඳහා ඇය නාම යෝජනා පත්‍ර බාර දුන්නේ එදිනය. ඇය එන වග කණ වැකුණු ගම්බද ගැහැනු සියලු වැඩ නවතා මඟ දෙපස ඇය පිළිගැනීමට පෙළ ගැසුණහ. කොංග්‍රසයේ වර්ණ රැගත් වෛර්ණ සාරිවලින් ඔවුහු සැරසී සිටියහ. ඔවුන් සැමගේම අත්වල එක්කෝ මල් පෙතිය. එක්කෝ මල්මාලාය. නැතහොත් ගුලාල් හෙවත් වර්ණ ගැන්වූ කුඩු ය. නගරබද ඇතැමුන් ඇගේ ඉතාලි ජන්මය ගැන පවසමින් මඩ ගැසුව ද රේ බාර්ලේ හි දුප්පත් ජනයාට ඇය දෙව්දුවකි. "ඇය අපේ ලේලියි. සෝනියා නොවෙයි. තවත් ඉන්දිරා ගාන්ධි කෙනෙක් අපට ආවා" අය පිළිගත් ඔව්හු ඇය වටකර ගනිමින් කෑ ගැසූහ. රේ බාර්ලේ අසුන ගාන්ධිවරුනට කවදත් එකසේ වටින්නේය. සෝනියා මේ ආසනය හඳුන්වනුයේ පවිත්‍ර භූමි හෙවත් ශුද්ධ භූමිය ලෙසය. ඇගේ මාමණ්ඩිය වූ ෆෙරොස් ගාන්ධි මෙන්ම නැන්දණිය වූ ඉන්දිරා ගාන්ධි කීප වතාවක්ම ඉන්දියාවේ ලෝක් සභාවට පත් කර එවූයේ රේ බාර්ලේ හි ජනතාවය. එම පවිත්‍ර භූමියේ ජනතාව මෙදා වැඩි ඡන්ද තුන් ලක්ෂ ගණනකින් රටේ ඉහළම ස්ථානයට යෑම සඳහා සෝනියාට මඟ සලසා දුන්හ. ගාන්ධිවරුන් රේ බාර්ලේ අසුනට ණය ගැති යැයි පැවසෙනුයේ එනිසා ය.
ඉතාලියේ ටියුරින් නුවරට එපිටින් වූ ඔර්මසානෝ හි උපත ලද සෝනියා මයිනෝ මහා බ්‍රිතාන්‍යයේ කේම්බ්‍රිජ් නුවර විදේශ භාෂා පාසලට ඇතුළත් වූයේ වයස අවුරුදු 18 දීය. ඉන්දියාවේ මහා දේශපාලන පවුලේ ලාබාලම සාමාජිකයන් දෙදෙනෙක් ද ඒ වන විට මහා බ්‍රිතාන්‍යයේ කේම්බ්‍රිජ් සරසවියේ ඉගෙනුම ලබමින් සිටියහ. රජීව් ගාන්ධි සහ සංජේ ගාන්ධි ඔහු ය. විශ්ව විද්‍යාල සමයේ කැපී පෙනෙන ශිෂ්‍යයකු නොවූ රජීව් කවදත් නිහඬ චරිතයක් විය. වැඩිමනත් මිතුරන් ඇසුරු නොකළ ඔහු අනෙකුත් ශිෂ්‍යයන් මෙන් යෙහෙළියන් පසුපස ද නොගියේ ය. නමුත්, දිනක විදේශ භාෂා පාසලේ ඉගෙනුම ලබන සෝනියා ඔහුගේ නෙත ගැටුණි. දුටු පමණින් ඇය හා සිතින් බැඳුණු ඔහු මිතුරකු මගින් ඇය හමුවීමට ඉඩකඩ සලසා ගත්තේ ය.
ඔවුන් ප්‍රථමයෙන්ම මුණ ගැසුණේ ලන්ඩනයේ පිහිටි ග්‍රීක ආපන ශාලාවකදී ය. එදා හමුවී දෙදෙනා අතර අතිවූ බැඳීම සදාකාලික විය. සෝනියා, රජීව් ගේ ප්‍රථම ආදරය සහ ප්‍රථම යෙහෙළිය ද වූවාය. ඉන් ප්‍රථම ඇගේ ජීවිතයට සමීප වූ වෙනත් ගැහැනු ළමයි නොවූහ. දෙදෙනාගේ ආදරය මුහුකුරා යද්දී රජීව් තම පෙම්වතිය මවට හඳුන්වා දීමට තීරණය කළේය. ඉන්දිරා ගාන්ධි මැතිනිය සංචාරයක් සඳහා ලන්ඩනයට පැමිණි අවස්ථාවක ඇය සිය අනාගත ලේලිය හමුවූවාය. නේරු ගාන්ධි පවුල ඉන්දියානු චාරිත්‍රවලට හැඩ ගැසුණ ද විවාහයේදී සැමවිටම තම සහකාරයා හෝ සහකාරිය තමන්ම සොයාගත යුතු ය යන මතයේ සිටියහ. නමුත්, විදේශීය කතක සිය බිරිය වශයෙන් තෝරා ගත් පවුලේ ප්‍රථමයා රජීව් විය.
කේම්බ්‍රිජ් හිදී රජීව් පෙම්වතිය දිනා ගත්ත ද උපාධිය දිනාගත නොහැකි විය. ඔහු පසුව කේම්බ්‍රිජ් විශ්ව විද්‍යාලයෙන් ඉවත්ව ගුවන් නියමුවකු ලෙස පුහුණුව ලැබීය. පසුව හෙතෙම දක්ෂ ගුවන් නියමුවකු බවට පත්වූයේය. අධ්‍යාපනය හමාර කර සියරට පැමිණි රජීව් සිය විවාහය පිළිබඳ තීරණය ගාන්ධි මැතිනියට දැන්වූයේ ය.
ගාන්ධි මැතිනිය සිය විවාහයෙන්ම බහුජාතික විවාහයන්හි ඇති අසාර්ථකත්වය දැන සිටිය ද රජීව් - සෝනියා විවාහයට ආශීර්වාදය පළ කළාය. මනාලියකවීම සඳහා සිහින මැව්වද විදේශිකයකු හා විවාහ වීම ගැන සෝනියා ගේ පවුලෙන් එල්ල වූයේ දැඩි විරෝධයකි. එම විරෝධතා ද සමනය කරගත් සෝනියා මනාලියකවීම සඳහා දිල්ලිය බලා ගියාය. එසේ ගිය සෝනියා නවාතැන් ගත්තේ ගාන්ධි පවුලේ ඉතා හිතවතුන් වූ බච්චන් පවුලේ නිවාසයේ ය. එහි සිට ඇය හින්දි කථා කිරීමටත් ඉන්දියානු චාරිත්‍ර වාරිත්‍ර හා ගති සිරිත් ද ඉගෙන ගත්තාය. ඉන්දියානු ක්‍රමයට සාරිය ඇඳීම සහ ඉන්දියානු ක්‍රමයට අහර පිසීම ද ඇය ඉගෙන ගත් ඒවා අතර විය. 1968 පෙබරවාරි මාසයේ දිල්ලියේ දී ඔවුන්ගේ විවාහය සිදු විය. එය ඉතාමත් ම චාම් ව ආගමික චාරිත්‍රවාරිත්‍ර වලින් බැහැරව සිදු කෙරුණකි. මේ අවස්ථාවට සහභාගි වූයේ ද පවුලේ හිතවතුන් කීප දෙනකු පමණි. විවාහය දා මනාලියක ලෙස සෝනියා සැරසුණේ රෝස පැහැති කපු නූලෙන් කළ සාරියකි. ශ්‍රී නේරු තුමා සිරගත ව සිටියදී හිරගෙදර සිටිමින් කඨින ලද නූලෙන් වියූ එම සාරිය ගාන්ධි මැතිනියගේ ද මඟුල් සාරිය විය. (රජීව් - සෝනියා දියණී ප්‍රියංකාගේ මංගල ඇඳුම වූයේ ද එම සාරියමය.)
ලන්ඩනයේ දී ප්‍රථම දැකුමෙන් සිය හද ඇද බැඳ ගත් සෝනියා පිළිබඳව රජීව්, "ඇය දුටු මුල්ම දිනයේම මට හරියන ගහැනිය මේ යැයි මට එදාම හැඟුණා" යැයි පසුව පවසා ඇත්තේ ය. නේරු - ගාන්ධි පවුලේ මෙම සම්ප්‍රදායික ඇඳුමෙන් මනාලියක ලෙස සැරසීමට තීරණය කිරීමෙන් ම සෝනියා ඉන්දියානු ගැහැනියක බවට පත්වීමේ මුල්ම ඉඟිය පළ කළාය. ඉහළ පැළැන්තියේ ඉන්දියානු පවුලකට තමා සම්බන්ධ වන බවත් ඔවුන් ගේ චාරිත්‍ර හා සම්ප්‍රදායයන්ට ගරු කරන බවත් ඇය එමගින් පෙන්නුම් කළාය. ඉන්දියානුවකු ලෙසින් ජීවත්වීම පිළිබඳව මුල සිට ම සතුටින් පසු වූ සෝනියා ඒ බව ක්‍රියාවෙන් ද ඔප්පු කළාය. රජීව් - සෝනියා විවාහයෙන් පසු ඔවුන්ගේ හයිද්‍රාබාද් නිවහනේ විශාල උත්සවයක් පැවැත්වුණි. ඉන්පසු නව යුවළ විවාහ උත්සවයට සහභාගි වීමට පැමිණ සිටි සෝනියා ගේ මව්පියන් සමග වනෝද්‍යානයක කල්ගත කිරීමට ගියහ. යළි දිල්ලියට පැමිණි රජීව් - සෝනියා යුවළ තට්ටු නිවසක නව ජීවිතයක් ඇරැඹීමට තීරණය කළහ. ඉන්දියානු සාමුහික පවුල් සංස්කෘතියට අනුව විවාහයෙන් පසු යුවළක් වෙන්ව වාසය කිරීම සම්ප්‍රදායට පටහැනි වූවකි. එවකට ගාන්ධි මැතිනිය පදිංචිව සිටියේ දිල්ලි නුවර සන්දර්ජුන් මාවතේ නිවසේ ය. නව යුවළ වෙනම නිවහනක පදිංචියට යෑමට ගත් තීරණයට ගාන්ධි මැතිනිය එරෙහි වූවාය. ඒ අනුව ඔව්හු ද ගාන්ධි මැතිනියගේ නිවසම තම නිවහන ලෙස තෝරා ගත්හ. මේ පදිංචි වීමත් සමඟ ඉන්දිරා - සෝනියා අතර සම්බන්ධය තව තවත් දැඩි විය.
වසර ගණනක් තිස්සේ විදේශයක ගත කිරීම නිසා රජීව් ට මේ කාලයේ චතුර ලෙස හින්දි බස වැහැරීම තරමක් අපහසු විය. ඔවුන් ගේ නිවසේ ප්‍රථම භාෂාව ලෙස ඉංග්‍රීසි වැහැරුණි. පවුලේ ප්‍රධාන ආහාර වේල පවුලේ සැම එකට වාඩිවී ගැනීම නේරුතුමා විසින් හඳුන්වා දුන් පවුලේ චාරිත්‍රයක් විය. එහිදී පවුලේ සැම එකිනෙකා හා කථා කිරීමේදී හින්දි භාෂාව යොදා ගැනීම ද අනිවාර්ය විය. නමුත්, රජීව් සෝනියා යුවළගේ හින්දි බස වැහැරීමේ අපහසුතාව නිසා ගාන්ධි මැතිනියට මෙම චාරිත්‍රය රැක ගැනීම තරමක් අපහසු විය. සාමුහික පවුලක් ලෙස දිවි ගෙවීම නිසා සෝනියාට ගාන්ධි මැතිනිය හා ඉතා ළඟින් ආශ්‍රය කිරීමේ අවස්ථාව හිමි විය. ඉන්දියාව පිළිබඳව, රටේ ඉතිහාසය පිළිබඳව, නේරු - ගාන්ධි පවුල පිළිබඳව මෙන්ම ඉන්දියානු නිදහස් සටන පිළිබඳව ද සෝනියා තම නැන්දණිය වෙතින් දැනුවත් වූවා ය. මින් දෙදෙනා අතර ඇති වූයේ දැඩි බැඳීමකි. නිවසේ සෑම කටයුත්තකදීම ගාන්ධි මැතිනියට සහාය වූයේ සෝනියා ලේලිය යි. නමුත් පවුලේ අනෙක් ලේලිය වූ මනේකා ගේ තත්ත්වය මීට වෙනස් විය. එකම නිවසේ විසූ මුත් ඉන්දිරා හා මනේකා අතර සෝනියා සමඟ මෙන් බැඳීමක් ඇති නොවුණි. ගාන්ධි මැතිනිය සිය ගෘහස්ථ වගකීම් සියල්ල පැවරුවේ සෝනියාට ය. ජන්මයෙන් බටහිර කතක වුවද ඇය නියම ඉන්දියානු ගැහැනියක මෙන් පවුලේ සියලු කටයුතු සොයා බලා ඉටු කළාය. ගාන්ධි මැතිනිය සිය ඇඳුම් පැළඳුම් පිළිබඳව පවා අදහස් විමසුවේ සෝනියාගෙනි. යම් අවස්ථාවලදී අඳින සාරිය පවා ඇයට තෝරා දුන්නේ සෝනියා ලේලිය ය.
සෑම දේශපාලන හා සමාජ කටයුත්තකදීම ගාන්ධි මැතිනිය පෙරටු කර ගත්තේ සිය කනිෂ්ඨ පුත්‍රයාය. ඇගේ දේශපාලන බලාපොරොත්තුව වූයේ ද කණිටු පුතු වූ සංජේ ය. සංජේ ඇගේ ප්‍රියතම පුත්‍රයා වූවා සේම සෝනියා ඇගේ ප්‍රියතම ලේලිය විය.
දේශපාලනය කෙරෙහි ප්‍රියතාවයක් නොදැක්වූ දෙටු පුත් රජීව් ගුවන් නියමුවකු ලෙස කටයුතු කරද්දී සංජේ, ගාන්ධි මැතිනිය සමීපයේ සිටිමින් ඇයගේ සමාජ හා දේශපාලන කටයුතුවල නියැළුණි. 1975 වසරේ දී ගාන්ධි මැතිනිය ඉන්දියාව පුරා හදිසි නීතිය ප්‍රකාශ කළ පසු එළැඹි වකවානුව ගාන්ධි පවුලට නරක කාලයක් විය. දිනෙන් දින ගාන්ධි පවුලට එල්ල වන චෝදනා හා පුවත්පත් ප්‍රහාර හමුවේ රජීව් - සෝනියා යුවළ ද දැඩි අපහසුතාවට පත් වූහ. ඉතාමත් නිහඬ කාන්තාවක වූ සෝනියා මින් කැළඹීමට පත් වූවාය. කෙටි කාලයකට හෝ ඉතාලියට යෑමට ඔවුන් තීරණය කළත් මේ දුෂ්කර අවස්ථාවේ පවුල එකට සිටිය යුතු යැයි ගාන්ධි මැතිනිය පැවසුවාය. ඉන් ඉතාලි ගමන නැවතුණි. 1977 වසරේ පැවැති ඉන්දීය මහ මැතිවරණයෙන් කොංග්‍රසය පරාජයට පත් විය. ඉන්දියාව නිදහස ලද පසු කොංග්‍රසය පරාජයට පත්වූ ප්‍රථම අවස්ථාව මෙය විය. ඉන්පසු ගාන්ධි පවුලට කරන කෙණෙහිලි ද වැඩි විය. ඉන්දිරා හා සංජේ වරින් වර අත් අඩංගුවට ද ගැනුණි. බන්ධනාගාරයේ සිටි ගාන්ධි මැතිනියට අහර පිස ගෙන ගියේ සෝනියා ය. 1980 වසරේ දී ගාන්ධි මැතිනිය ගේ ප්‍රියතම පුත් සංජේ ගුවන් අනතුරකට ලක්ව මිය ගියේය. මේ කාලයේ රජීව් සෝනියා නිවාඩුවකට ඉතාලියට ගොස් සිටියහ. ඔවුන් ආපසු පැමිණෙන තුරු අවමංගල්‍ය උලෙළ කල් දැමුණි. සිය ප්‍රියතම පුත්‍රයාගේ මරණින් කම්පිතව සිටි ගාන්ධි මැතිනියගේ ළඟින් සිටිමින් ඇගේ දුක බෙදා හදා ගත්තේ සෝනියා ය.
සංජේ ගේ මරණයෙන් පසු රජීව් ට දේශපාලනයට එන ලෙස ගාන්ධි මැතිනියගෙන් කෙරුණු බලපෑම් වැඩි විය. රජීව් ද ගුවන් නියමුවකු නිසා ඔහු ගුවන් ගමන්වලින් වැළැක්වීම ද ඇගේ එම බලපෑමේ එක් අරමුණක් විය. නමුත්, රජීව් දේශපාලනයට පිවිසීම ගැන සෝනියා දැඩි විරෝධය පළ කළාය. ගාන්ධි මැතිනිය පසුව පවසා ඇති අන්දමට සෝනියා, රජීව් දේශපාලනයට පිවිසුණහොත් දික්කසාද වන බවට ද තර්ජනය කර ඇත්තාය. මෙම විරෝධය පළ කිරීම ගැන සෝනියා ද රජීව් ගැන ලියූ ග්‍රන්ථයක මෙසේ සඳහන් කරන්නීය. "මම මේ තීරණයට විරුද්ධව කොටි දෙනක මෙන් සටන් කළා. ඒ ඔහුත්, අපත්, දරුවනුත් එක්ව ගොඩ නඟා ගෙන සිටි ජීවිතය වෙනුවෙනුයි. ඔහු වඩා ආදරය කළ ගුවන් යානා පැදවීම මින්පසු ඔහුට නැතිවෙනවා. මේ සියල්ලටමත් වඩා මං අපගේ නිදහස වෙනුවෙන් මේ තීරණයට විරුද්ධ වුණා. ඒ සියල්ලටත් වඩා මං තරහින් සිටියේ මේ ක්‍රමය නිසා ඔහු ජීවිතය පූජා කිරීමට සූදානම් වන බැටලුවකු ගේ තත්ත්වයට පත් වෙන නිසයි. දේශපාලනය ඔහු විනාශ කරාවි යැයි මට බය හිතුණා. නමුත් මා සිතූ දේ ඇත්ත වශයෙන් ම සත්‍යයක් වුණා." යැයි ඇය ලියා ඇත.
කෙසේ වුවද සෝනියා ගේ විරෝධයන් නිහඬ කරවමින් සංජේ ගේ මරණයෙන් එකොළොස් මසකට පසු රජීව් දේශපාලනයට පිවිසියේය. 1981 දී රජීව් අමෙති ආසනය සඳහා පැවැති අතුරු මැතිවරණයෙන් ජය ගෙන ලෝක් සභාවට පත් විය. එවිට ඔහුගේ වයස අවුරුදු 37 ක් විය. එතැන් සිට ඔහු ගාන්ධි මැතිනියට සහාය වෙමින් දේශපාලනයෙහි නියැළුණි. නිහඬ චරිතයෙන් මිදෙමින් දේශපාලනඥයෙක් වුවද ඔහු සෝනියා හා දරුවන් සමඟ ගත කළේ අතිශය පෞද්ගලික වූ ජීවිතයකි. එම ජීවිතයට ඔවුන්ගේ සුරතල් බලු පැටවුන් 5 දෙනෙක් ද ඇතුළත් විය. දේශපාලනඥයකු වුවද ඔවුන්ගේ පෞද්ගලික නිවහන දේශපාලන හිත මිතුරන් සඳහා විවර වූයේ කලාතුරකිනි. දේශපාලනඥයකු ගේ බිරියක බවට පත් වූ සෝනියා නිතරම තම දරුවන් වූ රාහුල් හා ප්‍රියංකාට පියා සමග කල් ගත කිරීමට අවස්ථාව සලසා දුන්නා ය. 1984 වසරේ දී අගමැතිනී ඉන්දිරා ගාන්ධි මැතිනිය ෂික් ජාතික ආරක්ෂක භටයන්ගේ වෙඩි පහරින් තුවාළ ලැබ වැටී සිටියදී ඇය රෝහලට ගෙන යෑමට සිටියේ ගාන්ධි මැතිනියගේ හිතවත් සේවකයා වූ ධාවන් සහ සෝනියා ය. රෝහල් ගත කරන විටත් ගාන්ධි මැතිනිය මිය ගොස් සිටියාය. සෝනියා රජීව් පැමිණෙන තුරුම නැන්දණියගේ දේහය ළඟින් ඉවත් නො වූවාය. නැන්දණියගේ මරණයෙන් ප්‍රකම්පනයට පත්ව සිටි සෝනියා යළි සසල වූයේ රජීව් අගමැති ධූරයට තෝරා ගනු ලැබ කැමැත්ත විමසද්දීය. අගමැතිකම බාර ගැනීම පිළිබඳව ද රජීව් සෝනියා විමසද්දී ඇය එයට ද දැඩි සේ අසතුට පළ කළාය. නමුත් අවසානයේ ඉරණම අනුව යමින් රජීව් අගමැතිකම බාර ගත්තේය.
1991 දී තමිල්නාඩුවේදී රජීව් ඝාතනයත් සමඟ සෝනියාට ද සිදු වූයේ රජීව් කළ පරිදි ම දේශපාලනයට එක්වීමට ය. දේශපාලනය ඔවුන් ගේ පවුලේ ඉරණම වී ඇත. එදා එසේ වරින් වර කීප වතාවකදීම දේශපාලනය පිළිකෙව් කළ සෝනියා මෙවර සිය පුත්‍රයා ද දේශපාලනයට කැඳවා ගෙන ඇත්තාය. උත්තර ප්‍රදේශයේ අමෙති ආසනය යනු ගාන්ධි පවුලේ මැතිවරණ බල ප්‍රදේශයයි. 1947 සිට වසර 25 කට වැඩි කාලයක් තිස්සේ අමෙති ආසනය හිමි වූයේ කොංග්‍රස් පරම්පරාවට ය. වයස අවුරුදු 20 සිට විදේශයන්හි ගත කළ සෝනියා - රජීව් පුත් 34 හැවිරිදි රාහුල් යළි සිය රට ආවේ දේශපාලනයට පිවිසීම සඳහා ය. නියම මවක අනුව යමින් සෝනියා පුතුට ආසනය පිරිනමා අල්ලපු ආසනය වන රේ බාර්ලේ හි තරග කළාය. එපමණක් නොව මතු යම් දිනක දියණිය වන ප්‍රියංකා ගේ දේශපාලන සම්ප්‍රාප්තිය උදෙසා ද අසල්වැසි සුල්තාන්පූර් අසුන වෙන්ව පවතී. 1990 වසරේ අග භාගයේ ක්‍රියාකාරී දේශපාලනයට පිවිසි සෝනියා ඒ වන විට දේශපාලනයේ අවම අත්දැකීම් ලැබ සිටියාය. නමුත් ඇය සිය කාර්ය ඉතා සාර්ථකව ඉටු කළාය. විදේශීය ජන්මය නිසා නිරන්තරයෙන් දේශපාලන විරුද්ධවාදීන් ගේ ගැරහීමට ලක් වුවද සෝනියා නිරන්තරයෙන් ම තමා ඉන්දියානු කාන්තාවකය යන්න හැඟෙන පරිදි කටයුතු කළාය. ඇය ඉන්දියාවේ පුරවැසිභාවය ලද්දේ 1983 දීය. ඒ වනවිටත් ඇය පූර්ණ ඉන්දියානු කාන්තාවක බවට පත්ව සිටියාය. ඇය නිතරම කතාබහ කළේ හින්දි භාෂාවෙනි. සැරසුණේ ඉන්දියානු සාරියෙන් හා කුර්තා හෝ සල්වාරි ඇඳුමෙනි.
යනෙන කොතැනක වුවද ගම්බද කතුන් හෝ දරුවන් රැසක් වේ නම් සෝනියා එතැන නවතින්නීය. ඔවුන්ගේ සුවදුක් විමසන්නීය. ඔවුන්ගේ දිල්ලි නිවහන නිරන්තරයෙන් ම ගම්බද ජනයාට විවෘතය. මෙවර මැතිවරණයේ දී ප්‍රචාරක කටයුතු සඳහා ඇය අලුත් ක්‍රමයක් අත්හදා බැලුවාය. <FRWD>Road Shows</FRWD> හෙවත් මහා මාර්ගයේ කෙරෙන ගමන් අතර ජනයා හමුවීම මේ ක්‍රමයයි. ප්‍රතිවාදීන් සෝනියා පිළිබඳව මවා පෙන්වූ වැරැදි ප්‍රතිරූප යථා තත්ත්වයට පත් කර ජනතාවට පහදා දීම එම ගමන්වල අරමුණ විය. අප්‍රේල් 22 වැනිදා උත්තර ප්‍රදේශයෙන් ආරම්භ කර අන්ද්‍රා ප්‍රදේශයෙන් අවසන් කළ මේ ගමනේ දී සෝනියා ගමන් කළ දුර ප්‍රමාණය කිලෝ මීටර 58,982කි. ඒ ගිය සෑම ගමනකදී ම ඇය ජනතාව ඇමතූ ආකාරය ඉතාමත්ම හැඟුම්බරය. හදවතට කා වදින සුළුය. "මාගේ සැමියා ගේ සහ නැන්දනියගේ රුධිරය මුසු වූ මේ දෙරණ මත පය ගසා සිටින සෑම විටම මට හැඟී යන්නේ රට වෙනුවෙන් දිවි පුදා ඔවුන් ලද ගෞරවයේ පංගුකාරියක වීමට මා ද පසුබට නොවන බව" යැයි ඇය සිය දිගු ගමන්වලදී ජනතාවට ප්‍රකාශ කළාය.
සේමාලි කැල්ලපත
</ART>
<ART>
ඇසෑමයේ සිනමාහලකට බෙදුම්වාදී ප්‍රාහාරයක් 17 කට තුවාල
ගුවාහාති හිදීය
ඊශාන දිග ඉන්දියාවේ ඇසෑම් ප්‍රාන්තයේ ටින්සුකියානි සිනමා හළකට වාර්ගික කැරලිකරුවන් විසින් එල්ල කළ බෝම්බ ප්‍රහාරයකදී නරඹන්නන් අතර හට ගත් නොසන්සුන්තාවය හේතුකොට ගෙන 17 දෙනකු තුවාල ලබා ඇතැයි පොලිසිය කියයි. ප්‍රහාරය එල්ල වන අවස්ථාවේ සිනමාහල තුළ හින්දි චිත්‍රපටයක් ප්‍රදර්ශනය වෙමින් පැවැති බවත්, ප්‍රාන්තයේ සිනමාහල් තුළ හින්දි චිත්‍රපට ප්‍රදර්ශනය තහනම් කරන ලෙස මීට පෙර කිහිප වරක් ප්‍රාන්ත බලධාරීන්ට අනතුරු අගවා ඇති එක්සත් විමුක්ති අසොම් පෙරමුණ නැමැති බෙදුම්වාදී කණ්ඩායම මීට වග කිවයුතු යැයි තමන් විශ්වාස කරන බවත් කින්සුකියාහි පොලිස් නිලධාරියකු ප්‍රකාශ කර ඇත. හින්දි බසින් ප්‍රදර්ශනය කෙරෙන චිත්‍රපට නැරැඹීමෙන් ඇසෑම් ප්‍රාන්ත තරුණ පරපුර තුළ සංස්කෘතික පරිහානියක් සිදු වන බව ප්‍රදේශයේ බෙදුම්වාදී කැරලිකරුවන්ගේ මතය. හින්දි භාෂාවට වඩා ඉංගිරිසි බස ජනප්‍රියව ඇති ප්‍රාන්තය තුළ බටහිර චිත්‍රපට තහනම් කිරීම කෙරෙහි ඔවුන් අවධානය යොමු කර නොමැත. ඒ. එෆ්. පී.
</ART>
<ART>
ඉරාකයේ ආරක්ෂාවට විදේශ හමුදා තව දුරටත් අවශ්‍යයි- නව අගමැති අල්ලාවි කියයි
බැග්ඩෑඩයේ දී
අමෙරිකාව ප්‍රමුඛ සන්ධානයේ ඉරාක බුත්තිය ජුනි 30 දායින් අවසන් වීමෙන් පසු පවා ගරිල්ලා සටන් මැඩලීම පිණිස අමෙරිකානු හා සෙසු විදේශ හමුදා ඉරාකයට අවශ්‍ය වනු ඇතැයි අන්තර්පාලන රජයේ අගමැති ඉයාද් අල්ලාවි පෙරේදා කීවේය. පසුගිය දා ඒකමතිකව සම්මත වූ එ. ජා. යෝජනාවට අනුව සිය රජයේ අනුමැතියෙන් තොරව අමෙරිකාව ප්‍රමුඛ හමුදා ක්‍රියාත්මක නොවනු ඇති සේම ආරක්ෂාව ගැන ඉරාක හමුදාවන්ට වග බලා ගැන්මට හැකිවූ වහාම එම විදේශ හමුදාවන්ට පිටවීයාමට සිදුවන බවත් අල්ලාවි පැවසීය.
එ. ජා. යෝජනාව ඉතාම පැහැදිලියි. ඒ අනුව ඉරාකයට දෙපයින් නැගී සිටීමට හැකි වු වහාම බහුජාතික හමුදා පිටව යායුතුයැයි ඔහු කීවේය. ඉරාක අතුරු රජයේ එකඟතාවකින් තොරව බහු ජාතික හමුදා ක්‍රියාත්මක නොවන බවද ඔහු පැවසීය. ඒ සමගම සදාම්ගේ රුදුරු පාලනයෙන් ඉරාකය මුදා ගැනීම පිණිස සී. අයි. ඒ. හා වෙනත් බුද්ධි අංශ ආයතන සමග සබඳතා පැවැත්වීමෙන් ලජ්ජාවක් ඇති නොවන බව ද ඔහු කීය.
රොයිටර්
</ART>
<ART>
ඉන්දු – පාකිස්තාන ආරවුල් විසදා ගන්න කාලය ඇවිත්- මුෂාරෆ්
ඉස්ලාමාබාදයේදී
ඉන්දියාව හා පාකිස්තානය අතර පවත්නා ආරවුල් විසදාගැන්මට නිසි කල එළඹ ඇතැයි පකිස්තාන ජනාධිපති පර්වේස් මුෂාරෆ් පෙරේදා ඉස්ලාමාබාදයේදි පැවති සම්මන්ත්‍රණයකදී පැවසීය. "දකුණු ආසියාවේ සාමය, ස්ථාවරත්වය හා සමෘද්ධිය පිළිබඳ අපේක්ෂා" යන තේමාවෙන් පැවති මෙම සම්මන්ත්‍රණය ඇමතු ඔහු මෙහිදී කාශ්මීර ප්‍රශ්නය වැනි අර්බුද, සාධාරණ කාලසීමාවක් තුළ ද්විපාර්ශවිකව විසදාගත යුතු බව කියා සිටියේය.
න්‍යෂ්ටික බලයෙන් සන්නද්ධ මෙම අසල්වැසියන් දෙදෙනා අතර පවත්නා ප්‍රශ්නවල මුල් තැන ගන්නේ කාශ්මීර අර්බුදය බව පෙන්වා දුන් ඔහ ඊට තිරසාර විසඳුමක් සෙවීමේදි දෙරටම අභීතව හා නම්‍යශීලව කටයුතු කළයුතු යැයි පැවසීය.
පාකිස්තානය හා ඉන්දියාව මෙන්ම කාශ්මීර ජන අපේක්ෂාවන්ටද අනුකූලවන අයුරින් කාශ්මීර අර්බුදය විසදා ගත හැකි නම් දෙරටේම ආරවුල්කාරි ඉතිහාසයේ නව පරිච්ඡේදයක් උදාවීම නිසැකයැයිද ඔහු කීවේය. ඒ සමගම දැනට සිදුවෙමින් පවතින විශ්වාසය ගොඩනගාගැන්මේ පියවර දෙරට අතර පවත්නා සංකීර්ණ ප්‍රශ්න විසදීමට යොදාගන්නා ආදේශකයන් නොවිය යුතු බවද ඔහු කීය. නිශ්චිත කාලසිමාවක් තුළදි පවත්නා ප්‍රශ්න ද්විපාර්ශවිකව විසදා ගැන්මට තරම් ප්‍රමාණවත් පරිණත භාවයක තමන් සතුබව මේ දෙරටවිසින්ම විදැහිය යුතු බව ඔහු පැවසීය.
ඒ සමගම දෙරට අතර ප්‍රශ්න විසදා ගැන්මට වත්මන් කාලය ඉතා උචිත බව තමා විශ්වාස කරන්නේ යැයිද ඔහු කියා සිටියේය. "මෙහිදි දෙරටේම නායකයින් අවංක විය යුතුයි. අන්‍යොන්‍යය වශයෙන් පිළිගැනෙන විසඳුම් සොයාගැන්ම සඳහා දෙපාර්ශවයම නම්‍යශිලීත්වය විදැහිය යුතුයි. තවද සාමයට බාධා කැරෙන සියලු බලවේගයන් අතුගා දැමීමට තරම් අභීත විය යුතුයි ඔහු කීවේය. අර්බුදකාරිත්වය පිළිබඳව ලබන අවබෝධය මැද කිසිදු ප්‍රශ්නයක් විසදිය නොහැකිය" යන මතය ප්‍රතික්ෂේප කරන බවද ඔහු කීවේය.
රොයිටර් ඒ.එෆ්.පී.
</ART>
<ART>
ප්‍රචණ්ඩත්වය ඉවත දමා සාකච්ඡාවලට එක් වන්න නේපාල අගමැතිගෙන් කැරලිකරුවන්ට ඇරියුම්
කත්මන්දු හිදී
නේපාලයේ කැරලිකාර කොටස් ඝාතන හා කොල්ලකෑම් ඇතුළු සියලු ත්‍රස්තවාදී ක්‍රියා අත්හැර රජය සමග සාකච්ඡාවට එළඹෙන්නේ නම් සියලු පාර්ශවයන්ට පිළිගත හැකි ගෞරවනීය දේශපාලන විසඳුමක් පතා උපරිම නම්‍යශීලීත්වයෙන් යුක්තව ඊට එක්වීමට සූදානම්බව නේපාලයේ නව අගමැති ෂියර් බහදූර් ඩියුබා පෙරේදා ප්‍රකාශ කළේය. ප්‍රචණ්ඩ ක්‍රියාවලින් පුද්ගලයන් 9 දෙනෙකු ජීවිතක්ෂයට පත්වීමෙන් පසු හා කැරලි කරුවන් විසින් පාසල් දෙකකට බෝම්බ ප්‍රහාර එල්ල කොට ඒවාට හානි පමුණුවීමෙන් පසු රූපවාහිනිය හා ගුවන් විදුලිය ඔස්සේ මුල්වරට ජාතිය අමතමින් ඔහු මේ බව ප්‍රකාශ කළේය. කැරලිකරුවන්ට අනුබද්ධ ශිෂ්‍ය සංවිධානයක් විසින් රට පුරා අධ්‍යාපන කටයුතු අඩාල කොට ඇත. පාසල් වර්ජනයක් ක්‍රියාත්මක වීම මැද ජාතිය ඇමතූ නව අගමැතිවරයා සාම සාකච්ඡාවන් සඳහා එක්වන ලෙස කැරලිකරුවන්ගෙන් ඉල්ලා සිටියේය. එහෙත් මීට කලින් 2001 දී අගමැතිව සිටියදී කැරලිකරුවන් සමග ඩියුබා පැවැත්වූ සාකච්ඡා බිඳවැටීමෙන් පසු ඔහු කැරේ ඇති විශ්වාසය පහවී ඇතැයි විමර්ශකයෝ පවසති. කැරලිකරුවන් ඩියුබා අගමැති ලෙස පත්වීම ප්‍රතික්ෂේප කැර ඇති අතර එම පත්වීම කැරලිකාරිත්වය අවුලුවන්නක් බව කියා තිබේ. රොයිටර්
</ART>
<ART>
බංග්ලාදේශය සුන්බුන් අතරින් මළ සිරුරු 11 ක් මතුවේ
ඩකාහිදීය
පෙරේදා කඩා වැටුණු බංග්ලාදේශයේ ඩකා අගනුවර පස් මහල් ගොඩනැගිල්ලේ කොන්ක්‍රිට් තට්ටුවලට යටවී මිය ගිය 11 දෙනකුගේ මළ සිරුරු මේ වන විට සොයා ගෙන ඇතැයි විපතට පත්වූවන් ගළවා ගැනීමේ නිරත කණ්ඩායම් පැවසීය. තවත් 5 දෙනකුගේ මළ සිරුරු සුන්බුන්වලට යටවී ඇතැයි පැවසුණද අනතුර සිදුවී දෙවැනි දිනය වූ ඊයේ වන විට ජීවතුන් අතර සිටින්නන් පිළිබඳ අපේක්ෂා බිඳ වැටී තිබිණැයි සහන කණ්ඩායම්වලින් ප්‍රකාශ වී තිබේ. ගොඩනැගිල්ලේ දුර්වල ඉදිකිරීම් ක්‍රියාවලිය අනතුරට හේතුව බැව් විශ්වාස කරන පොලිසිය පරීක්ෂණ කටයුතු කඩිනම් කර ඇතැයිද සඳහන් කරයි. මේ අතර යාබද ගොඩනැගිලිවල වෙසෙන පිරිස් ද බියපත්ව නිවෙස් අතහැර යන්නට පටන් ගෙන ඇතැයි හෙළි වී තිබේ.
රොයිටර්
</ART>
<ART>
ඇෆ්ගනිස්තානයේ චීන කම්කරුවන් 11 ක් සටන්කාමීන් අතින් මරුට
කාබුල්හිදීය
ඇෆ්ගනිස්තාන සටන්කාමීන් 20 කගෙන් පමණ යුත් කණ්ඩායමක් ඊයේ අලුයම චීන ජාතික මාර්ග කම්කරුවන්ගේ රැඳවුම් අංගනයකට කඩාවැදී 11 දෙනෙකු ඝාතනය කැර ඇති අතර තවත් පස්දෙනෙකුට තුවාල සිදුව තිබේ. ඇෆ්ගන් තලේබාන් පාලනය බිඳවැටීමෙන් පසු එහිදී විදේශිකයන් පිරිසකට එල්ල වූ දරුණුම ප්‍රහාරයක් ලෙස මෙම සිද්ධිය සැලකී තිබේ. මේ සිද්ධිය ඇතිවූ උතුරු ඇෆ්ගනිස්තානයට අයත් කුන්ඩුස් නගරය මෙතෙක් ආරක්ෂිත ප්‍රදේශයක් ලෙස සැලකුණකි. සැප්තැම්බරයේදී ඓතිහාසික මැතිවරණයකට සූදානම් වෙමින් තිබියදී ඇතිවූ මේ සිද්ධිය දැනට අමෙරිකාවේ සංචාරයක නියැලි ජනාධිපති හමීඩ් කර්සායිට එල්ල කල බලවත් පහරක් ලෙස ද හැඳින්වී ඇත. චීන කම්කරුන් 100 ක් පමණ ඉකුත් අඟහරුවාදා මෙම ඉදිකිරීම් අංගනයට පැමිණ තිබූ බව ප්‍රකාශිතය. ඊයේ අලුයම 1.00 ට පමණ ප්‍රහාරයකින් එහි කඩා වැදී ඇත්තේ ගිනිඅවි, ආර්. පී. ජී. අත්බෝම්බ ආදියෙන් සන්නද්ධව ය. මෙම ප්‍රහාරයෙන් චීන ජාතිකයන් 10 දෙනෙකු එතැනම මිය ගොස් ඇති අතර 11 වැන්නා රෝහලේදී මිය ගොස් තිබේ. චීන සමාගමක් වෙනුවෙන් මාර්ග ඉදිකිරීම් කටයුතුවල ඔවුන් නියැලී සිටි අතර මේ සඳහා අරමුදල් සැපයෙන්නේ ලෝක බැංකුවෙන් බව සඳහනි. සිද්ධියේදී එක් ඇෆ්ගන් ආරක්ෂක නියාමකයෙකු ද මිය ගොස් ඇත. ආරක්ෂක පිරිස් ප්‍රහාරකයින් සමග ඇතිවූ සටනේදී ඔහුට එම ඉරණම අත්ව ඇත.
රොයිටර්
</ART>
<ART>
ඈත දුර මිසයිල රොකට්ටුවක් උ. කොරියාව අත්හදා බලලා
සියෝල් හිදී
ඇලස්කාවට පහසුවෙන්ම පහරදිය හැකි ඈත දුර මිසයිලයකට යොදන රොකට්ටුවක් උ. කොරියාව ඉකුත් මැයි මස මුලදී සාර්ථක ලෙස අත්හදා බලා ඇතැයි ද. කොරියානු පුවත්පතක් ප්‍රකාශ කරයි.  කි.මී. 6000 ක දුරක් දිවෙන ටයේපොඩොං - 2 මිසයිලය සඳහා මෙම රොකට්ටුව යොදා ගනු ඇතැයි අනුමාන කැරී ඇත්තේ අමෙරිකානු ඔත්තු සේවා මගිනි. පිරික්සුම් බිමේ ශේෂයන් හා යොදාගත් ඉන්ධන ප්‍රමාණය අනුව ඔවුන් මෙම නිගමනයට පැමිණ තිබේ. රොයිටර්
</ART>
<ART>
<PIC>
ඉන්දුනීසියාවේ සන්ගිහි දූපතේ, තහුනා අගනුවර සරණාගත මධ්‍යස්ථානයකදී සිය මිනිබිරිය සනසන මිත්තනියකි මේ. </PIC> පිපිරීමට ආසන්න යාබද ඉන්දුනීසියානු ගිනිකඳු දෙකක අනතුරින් බේරා ගැනීම සඳහා මෙම දූපතේ කඳුබෑවුම්වල වෙසෙන විසි දහසක පමණ ජනයා, තහුනා හි පාසල් සහ පල්ලි වැනි පොදු ස්ථානවල තාවකාලිකව නතර කර ඇත.
රොයිටර්
උතුරු දකුණු කොරියා දේශ සීමා, ගොඩබිමින් තරණය කළ දකුණු කොරියානු රජයේ නියෝජිත කණ්ඩායමක්, උතුරු කොරියාවට අයත් දේශ සීමා නගරයක් වන කීසොන් වෙත පැමිණියේ සිය උතුරු කොරියානු සමගාමීන් සමඟ සාකච්ඡා පැවැත්වීමටයි. <PIC>සියෝල් අග නගරයට සැතපුම් 34 ක් (කිලෝ මීටර් 55 ක්) උතුරින් පිහිටි පාජු නගරයේ හමුදා මුක්ත කලාපය වෙන්කෙරෙන කටුකම්බි වැට අසළ මුර සංචාරයේ යෙදී සිටින දකුණු කොරියා සොල්දාදුවෙකි මේ.</PIC>
රොයිටර්
අප්‍රිකා මහාද්වීපයේ විශාලතම රාජ්‍යය වන සුඩානයේ 21 වසරක් තිස්සේ පවත්නා සිවිල් යුද්ධය අවසන් කරනු වස් සුඩාන රජය සහ කැරලිකරුවන් අතර, සාම ගිවිසුම් 3 කට පසුගියදා අත්සන් තැබිණි. සුඩාන ජනතා විමුක්ති හමුදාව නමින් හඳුන්වා ගන්නා මෙම කැරලි කණ්ඩායමේ නායක ජෝන් ගැරෑන්, දෙවසරකට පසු පළමු වතාවට ඉක්වාටෝරියාහි 'යෙයි' නගරයට පැමිණියේ මේ සඳහායි. <PIC>දෙපක්ෂය අතර පැවැති සටන්වලදී පාවිච්චි කළ විනාශ වී ගිය යුද ටැංකියක් අසළ පැරණි පුපුරණ ද්‍රව්‍ය භාජනයක් මත වාඩි වී සිටින 'යෙයි' නගර වාසී වැඩිහිටි සුඩාන කාන්තාවකි මේ. </PIC>
රොයිටර්
<PIC>ලොව කාර්මික රටවල නායකයින්ගේ සහභාගිත්වයෙන්, ජෝර්ජියාවේ සමුද්‍ර දූපතේ පැවැත්වෙන ජී.8 සමුළු පෙදෙස වෙත ළඟා වන්නට උත්සාහ දරණ බ්‍රත්ස්මික් හි පරිසර විරෝධී පෙළපාලියක් වළක්වන කැරලි මර්දන පොලිස් කණ්ඩායමයි මේ. </PIC>
රොයිටර්
<PIC>ඉස්ලාමාබාදයේ පැවැති සම්මන්ත්‍රණය අමතා, ජනාධිපති පර්වේස් මුෂාරෆ් කතා කළ අයුරු.</PIC>
රොයිටර්
දකුණු ඉරාකයේ සමාවා නගරයේ පෞරාණික භූමි භාගයක් පිරික්සන ජපන් හමුදා භටයෙක්. නගරය වටා ආරක්ෂක වැටක් ඉදිකර මෙම පැරණි නටඹුන් සහිත පෙදෙස් කොල්ලකරුවන්ගෙන් ආරක්ෂා කර ගැනීමට, ඉරාකයේ ජපන් හමුදා බලධාරීහු සැරැසෙති.
රොයිටර්
092346
<PIC>රේගන් දේහය කැලිෆෝනියාවේ සිට වොෂින්ටනය දක්වා පෙරේදා ගෙන ආවේ අශ්ව කරත්තයකිනි. මේ එම අවමංගල පෙරහර කොන්ස්ටිටියුෂන් මාවත ඔස්සේ ඇදෙන අයුරුය.</PIC>
රොයිටර්
</ART>
<ART>
න්‍යෂ්ටික අවි ව්‍යාප්තිය වැළැක්වීමේ සැලැස්මකට ජී 8 සමුළුවේ අනුමැතිය
වැඩි අවධානය ඉරාකයට සහ උතුරු කොරියාවට
සමුද්‍ර දූ වේ හිදී
න්‍යෂ්ටික අවි ලොව පැතිරීම වලකාලීමේ සැලැස්මක් අනුමත කරමින් උ. කොරියාව හා ඉරානය කැරේ දැඩි අවධානයක් යොමු කිරීමට ලෝකයේ බලවත්ම රටවල් අට පෙළඹී තිබේ. ජෝර්ජියාවේ සමුද්‍ර දූපතේ පවත්වන ජී. 8 සමුළුවේදි 'ක්‍රියාත්මක සැලැස්මක්' ඉදිරිපත් කරන මෙම කාර්මික රටවල් අට න්‍යෂ්ටික තාක්ෂණය හා උපකරණ හුවමාරුව වසරකට තහනම් කළ යුතු යැයි සම්මත කොටගෙන ඇත. මෙහි දි උ. කොරියාව හා ඉරානය විශේෂ කොටගනිමින් ඔවුන් පිළිවෙළින් සයරාජ්‍ය සාකච්ඡාව තුළින් විසඳුමකට ළඟාවිම හා අන්තර් ජාතික බලශක්ති ඒජන්සිය සමග සහයෝගයෙන් කටයුතු කළ යුතු යැයි ද ප්‍රකාශ කැර තිබේ. මීට අතිරේකව ජී. 8 සංවිධානය පුළුල් කිරීම කැරේ අවධානය යොමමින් චීනය හා ඉන්දියාව ප්‍රමුඛකොටගත් සංවර්ධනය වන රටවල් කීපයක් ඇතුලත් ජී. 20 සංවිධානයක් බිහි කිරීම පිළිබඳව සැලකිල්ල ද යොමු කැර තිබේ. මෙම ජී. 20 සමුළුව ලබන වසරේ පැවැත්විය හැකි වෙතැයි කැනඩාවෙන් පැවසී තිබේ. ගෝලීය බලය ජි. 8 රටවල බලපෑමට පමණක් නොව චීනය හා ඉන්දියාව වැනි රටවල බලපෑමට ද යටත්ව ඇති බව ප්‍රංශය, ඉතාලිය හා කැනඩාවේ මතය වී ඇති අතර ඉහත සඳහන් දෙරටින් තොර ලෝක ආර්ථිකයක් ගැන කතා කළ නොහැකි බව ද ඔවුන් පෙන්වා දී තිබේ.
රොයිටර්
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
සෞඛ්‍ය අමාත්‍ය තුමා ගේ ලන්ඩන් හමුව
ලෝක සෞඛ්‍ය සංවිධානයේ වාර්ෂික සැසි වාරයට සහභාගි වීම සඳහා ජිනීවා නුවරට ගිය සෞඛ්‍ය අමාත්‍ය නිමල් සිරිපාල ද සිල්වා මහතා පෙරළා පැමිණෙන ගමනේ දී මහා බ්‍රිතාන්‍යයේ නිල රාජකාරි කිහිපයකට පසුගිය දා සහභාගි විය. මෙහි දී ඔහු ගේ ප්‍රධාන කාර්යය වී තිබුණේ ඔක්ස්ෆර්ඩ් විශ්වවිද්‍යාලයේ මහාචාර්ය ඩේවිස් වෙදරෝල් මහතා මුණ ගැසීම යි. ශ්‍රී ලංකාවේ සිටින 'තැලසීමියා' රෝගයෙන් පෙළෙන අයට මුදලින් සහ අනෙකුත් සියලුම ආකාරයන් ගෙන් උදව් කරන ඩේවිස් වෙදරෝල් මහතා පසු ගිය කාල සීමාව තුළ තැලසීමියා රෝගීන් විශාල ප්‍රමාණයක් සුව කිරීමට දායක වූවෙකි. සෞඛ්‍ය අමාත්‍යවරයා ගේ මෙකී හමුවේ දී මෙම රෝගය වැළැක්වීම පිළිබඳ වැඩ කටයුතු සහ ඉදිරි සැලැස්මන් සඳහා මහාචාර්යවරයා ගෙන් උපදෙස් ලබා ගන්නා ලදී.
මහා බ්‍රිතාන්‍ය ශාඛා නිලධාරින් මුණ ගැසීම
පසුගිය මැතිවරණය ජය ගැනීමෙන් අනතුරු ව නව රජයේ අමාත්‍යවරයකු ප්‍රථම වතාවට ශ්‍රී ලංකා නිදහස් පක්ෂ එක්සත් රාජධානි ශාඛාවේ නිලධාරින් හමුවීම ද මෙහි දී සිදු විය. ශ්‍රී ලංකා පක්ෂ සංවිධානයේ ජේ්‍යෂ්ඨ සාමාජිකයකු වන නිමල් සිරිපාල ද සිල්වා මහතා යටතේ එක්සත් රාජධානි ශාඛාව මෙහෙයවීම ද මෙහි විශේෂත්වයක් විය.
<PIC>එක්සත් රාජධානි ශාඛාවේ සභාපතිනි රානි බුලත්වල මහත්මිය සහ ලේකම් කීර්ති සුමනසේකර මහතා ඇමැතිතුමා සමඟ.</PIC>
ප්‍රථමයෙන් ඇමැතිතුමා පැමිණ සිටි සාමාජිකයනට තම කෘතඥතාව පළ කරමින් පසු ගිය මැතිවරණ ජයග්‍රහණයට ලබා දුන් සහයෝගය අගය කළේ ය. තව ද හෙතෙම දැනට ශ්‍රී ලංකාවේ පවතින දේශපාලන වාතාවරණය සහ නව රජයේ ස්ථාවරත්වය ගැන දීර්ඝ විස්තරයක් කරමින් සියලු බාධක ජය ගෙන තමන් වෙත ලැබුණු විශාල ජනවරම තව දුරටත් ඒකාරාශි කරමින් දිගු හා ස්ථිර ගමනක් නව රජය ආරම්භ කොට ඇති බව ප්‍රකාශ කළේ ය. පසුගිය මැතිවරණයේ දී ජනතාව පැහැදිලි ලෙස එක්සත් ජනතා පෙරමුණ පරාජය කොට සමස්ත ආසන මට්ටමෙන් 3/2ක ජයග්‍රහණයක් එක්සත් ජනතා නිදහස් සංධානයට ලබා දුන් නමුත් ජේ. ආර්. ජයවර්ධන මහතා ගේ බහුබූත ව්‍යවස්ථානුකූලව පාර්ලිමේන්තුව තුළ තම පක්ෂයට හිමි වූයේ ආසන 106 ක් බව ද අමාත්‍යවරයා පැවැසී ය. මේ මගින් පෙනී යන්නේ පාර්ලිමේන්තුව තුළ දී ජනතා අභිලාෂය නියම ආකාරයෙන් උද්දීපනය වී නැති බවකි. මේ යථාර්ථයට මුහුණ දී ඉදිරියේ දී ජනතා අපේක්ෂාවන් මුදුන්පත් වෙන ආකාරයට නව රජය ක්‍රියා කරන බව ද අමාත්‍යතුමා පැවැසී ය. "සුළු බහුතරය නැති කොට රජය වඩාත් ශක්තිමත් කිරීමට අපි විශේෂයෙන් ම විශ්වාසය තබන්නේ මහ ජනතාව කෙරෙහි ය. පාර්ලිමේන්තුවේ දී වි. ජ. මු. ලොකු බණ්ඩාර මැතිතුමා එක ඡන්දයකින් ජය ගෙන කථානායක වී දින දෙකක් ගත වීමටත් පෙර වයඹ ජනතාව සම්පූර්ණයෙන් ම එක්සත් ජනතා පෙරමුණ ප්‍රතික්ෂේප කොට නැවත වතාවක් විශාල ඡන්ද සංඛ්‍යාවක් ලබා දෙමින් සන්ධාන රජයට විසල් ජයග්‍රහණයක් ලබා දුන්නා. ඒ වගේම අපට විශ්වාසයි ඉදිරියේ දී පැවැත්වෙන සියලු ම පළාත් සභා මැතිවරණ මෙයාකාරයෙන් ම ජයග්‍රහණය කරන බව ජනතාව කෙරෙහි විශ්වාසය තබන රජයක් වශයෙන් අපට ජනතාව විශාල ජනවරමක් ලබා දි තිබෙනව. ඒ ජනවරම ඒකරාශි කරමින් අපි නොබියව ම ස්ථිරසාර ගමනක යෙදෙනව."
සාම ක්‍රියාදාමයට වඩාත් නිරවුල් පිළිවෙතක්
"සාම කථා මුලින් ම ආරම්භ කළේ ජනාධිපතිනිය යි. එහෙත් එක්සත් ජාතික පක්ෂය එය විකෘති කොට රට පාවා දෙන වැඩ පිළිවෙළක් ලෙස ක්‍රියාත්මක කළ නිසා පසුගිය මැතිවරණයෙන් ඔවුනට අන්ත පරාජයක් අත් වුණා. ඒ නිසා මේ තත්ත්වය ඉතා සුපරික්ෂාකාරී ලෙස විශ්ලේෂණයට භාජන කරමින් සාම සාකච්ඡා ඉදිරියටම ගෙන යාමේ අවශ්‍යතාවය හොඳින් තේරුම් ගෙන සිටිනවා. එමෙන් ම සාම කථා ආරම්භ කිරීමට සියලු කටයුතු සංවිධානය කර හමාරයි."
සාම ක්‍රියා දාමය සඳහා නෝර්වේ රජයේ සම්බන්ධීකරණය මේ වන විටත් ලැබී අවසන් ය. ලබන ජුලි මාසයේ දී සාම කථා ආරම්භ කරන බවට ඇමැති තුමා මෙහි දී ප්‍රතිඥා දුන්නේ ය. සාම ක්‍රියාවලිය සඳහා ඉතා සුළු කාලයක් තුළ දී නව රජය ඉතාමත් ම සාර්ථක එළැඹුමක් ලබා ඇති අතර, මේ පිළිබඳ ව ඇතැම් පිරිස් නොයෙකුත් අර්ථකථන දීමට දැනට ම පටන් ගෙන ඇති බවත්, රජය නොබිය ව ඔවුනට පවසා සිටින්නේ මඳක් ඉවසිල්ලෙන් බලා සිටින ලෙස යැයි ද ඇමැතිතුමා කියා සිටියේ ය. සාම කථා කෙසේ හෝ ආරම්භ නොකොට ඒ පිළිබඳ විවාද කරමින් සිටීමෙන් කිසිවෙකුටත් ප්‍රතිඵලයක් නො ලැබෙනු ඇත. එබැවින් තම රජය වහා ඒ වෙනුවෙන් ක්‍රියාත්මක වීම ගැන ජනතාව ගේ සතුටට හේතු වූ ඇතැයි ද තම රජය මැතිවරණයට පෙර මහජනතාවට දුන් පොරොන්දුවලට අනුව ම මේ රට කිසි විටෙකත් නොබෙදෙන ආකාරයට ඒකාබද්ධතාවය රැක ගනිමින් කටයුතු කරන බවට මෙහි දී ඇමැතිතුමා විසින් ප්‍රතිඥාවක් දෙන ලදී.
"මෙහි දී අපි කිසි විටෙකත් දකුණේ ජනතාව හෝ උතුරේ ජනතාව අතරමං නොකොට ඒකීය භාවය තවදුරටත් රැකෙන විසඳුමක් දීමට දැනටමත් සූදානම්. ඒ නිසා මම ඇමැතිවරයකු ලෙස අප රජය ජනතාවට ලබා දුන් පොරොන්දුවලින් බැහැර වී කටයුතු නොකරන බවට මෙහිදීත් පොරොන්දු වෙනවා."
බුද්ධි ගලනයට ස්ථිර සාර පිළියමක්
සිළුමිණ පුවත් පත වෙනුවෙන් මෙහි දී කරන ලද සම්මුඛ සාකච්ඡාවේ දී අමාත්‍යතුමා ගෙන් අසන ලද ප්‍රශ්නයක් වූයේ විශේෂඥ වෛද්‍යවරුන් මවුබිම අත හැර යෑම නැවැත්වීමට ගන්නා පිළියම් පිළිබඳව යි. මේ ගැන කරුණු දක්වමින් සිල්වා මහතා, "එම්. බී. බී. ඇස්. උපාධිධාරින් මෙලෙස රට හැරල යනව නම් අපි කනගාටු වෙන්නෙ නැහැ. මොකද එවැනි අය අපිට ඕනෑ තරම් බිහි කරන්න පුළුවන්. රටේ පවතින රැකියා ප්‍රශ්නය විසඳීමටත් මේක ඉවහල් වේවි. නමුත් අපට ප්‍රශ්නයක් වෙලා තියෙන්නෙ විශේෂඥ වෛද්‍යවරුන් පිට රටවලට යෑමයි. මේක අපට පමණක් සීමා වෙච්ච ප්‍රශ්නයක් නෙවේ. පසුගිය දා ජිනීවා නුවර දී අනෙකුත් ඇමැතිවරුන් සමඟ මේ ප්‍රශ්නය මම සාකච්ඡා කළා. ඒ අයත් මේ සඳහා නිසි පිළිතුරු සොයමිනුයි සිටින්නේ. අප රටේ තියෙනවට වඩා හොඳ ජීවන තත්ත්වයක් සොයා ගෙන තමයි මේ අය පිටරටවල රැකියා හොයා ගෙන යන්නෙ. මේකට වැට බඳින්න යම් යම් තහංචි අපිට දාන්න පුළුවන්. උදාහරණයක් වශයෙන් ලංකාවේ විශේෂඥ වෛද්‍යවරයෙක් රුපියල් මිලියන දෙකක ගිවිසුමකට යටත් වෙනව ඒ අය ගේ මුල් පත්වීම ලබා ගන්න කොට. නමුත් ඒ අය පිට රටවලට ගිහිල්ල අවුරුදු දෙකක පමණ සුළු කාලයකින් මේ මුදල ගෙවල දානව. දැන් අපි ඒ ඇප මුදල රුපියල් මිලියන 10 ක් දක්වා වැඩි කරන්න බලාපොරොත්තු වෙනව. නමුත් මේක නතර කරන්න පුළුවන් වෙයි ද කියල හිතන්න අමාරුයි. නියම පිළියම වෙන්නේ වැඩි වැඩියෙන් විශේෂඥයන් බිහි කිරීමයි. මේ පිළිබඳව මම දැනටමත් පශ්චාත් උපාධි ආයතනය සමඟ සාකච්ඡා පවත්වාගෙන යනව. ළමා රෝග පිළිබඳ විශේෂඥයන්, ප්‍රසව හා නාරිවේදී විශේෂඥයන් ගේ හිඟයක් දැන් අපට නැහැ. නමුත් සමහරක් අංශවලින් විශේෂ හිඟයක් අපට තියෙනවා. උදාහරණයක් වශයෙන් මානසික වෛද්‍යවරුන්, එහෙමත් නැත්නම් හෘදය හා උරස් වෛද්‍යවරුන් ගේ විශාල හිඟයක් තියෙනවා. ඇපලෝ රෝහල ගත්තොත් එකී අංශවල සියලු ම වෛද්‍යවරුන් අපිට ඉන්දියාවෙන් ගෙන්න ගන්න සිද්ධ වෙලා තියෙනව. මෙය මඟ හරවා ගැනීමට විශේෂ වැඩ පිළිවෙළක් මම යෝජනා කරලා තියෙනව. මින් ඉදිරියේ දී වෛද්‍යවරුන්ට විශේෂිත අංශයන් තෝරා ගත හැකි වන්නේ රටේ පවතින අවශ්‍යතාවන්ට අනුව මිසක් තමන්ට අවශ්‍ය පරිදි නෙවේ. මේ මගින් සෑම අංශයක් කෙරෙහි ම වෛද්‍යවරුන් බෙදී යෑමක් ඇති කළ හැකියි. මේ ප්‍රශ්නයට පිළියම් සෙවීමට ප්‍රථම මෙසේ වෛද්‍යවරුන් පිටරටවලට ඇදී යන්නේ ආර්ථික හේතුන් නිසා කියන එක අපි අවබෝධ කර ගත යුතුයි. එහෙම නම් අපි ලංකාව තුළ දීත් ඒ අයට හොඳ ආර්ථික පසුබිමක් හදන්න වෙනව. රාජ්‍ය අංශයේට අමතර ව හොඳ ශක්තිමත් පෞද්ගලික අංශයක් දියුණු කිරීම මගින් වැඩි මුදල් උපයා ගැනීමේ අවකාශයක් ඇති කළ යුතුයි. අපේ විශේෂඥයන් රාජ්‍ය අංශවල රඳවා ගැනීමට නම් ශක්තිමත් පෞද්ගලික අංශයක් තිබිය යුතු යි යන්න අප තීරණය කොට හමාරයි. නමුත් මම මෙහි දී ඉතාමත් ම පැහැදිලි ව ප්‍රකාශ කරන්න කැමතියි. ඔවුනට පෞද්ගලික අංශවල සේවයේ නිරත වෙන්න අපි අවස්ථාව උදා කරන්නේ රාජ්‍ය අංශවල සේවා කාලයෙන් පිටත දී පමණයි."
පිටරට රැකියා සොයා යන විශේෂඥ වෛද්‍යවරුන් ගේ මුළු සංඛ්‍යාවෙන් ස්ථිරව ම එම රටවල පදිංචි වන ප්‍රමාණය 10% ටත් වඩා අඩු වන අතර සංස්කෘතික හා අනෙකුත් නොයෙක් හේතූන් නිසා ටික කලකට පසු නැවත වරක් මවු රටට පැමිණෙන බවත් එ සේ පැමිණෙන අයට සම ආර්ථික පසුතලයක් ලබා දීමට නම් ඉතා තෘප්තිමත් පෞද්ගලික අංශයක අවශ්‍යතාව මෙහි දී අමාත්‍යවරයා පෙන්වා දුන්නේ ය.
මදුරු උවදුරට පිළියමක්
ශ්‍රී ලංකාවේ මදුරු උවදුර ඉතාමත් අවසනාවන්ත ලෙස සාමාන්‍ය ජීවිතවලට බලපාන අතර. ඒ සඳහා ස්ථිරසාර පිළියමක් සපයන ලෙස එක්සත් රාජධානි ශාඛාවේ උප සභාපති සිසිර පෙරේරා මහතා අමාත්‍යතුමා ගෙන් ඉල්ලා සිටියේ ය. මීට අමතර ව කමිටුව සාකච්ඡා කොට සකස් කරන ලද ඉල්ලීම් මාලාවක් රාණි බුලත්වල මහත්මිය සහ කීර්ති සුමණසේකර මහතා විසින් ඇමැතිතුමා වෙත ඉදිරිපත් කරන ලදී. හමුව අවසානයේ රාත්‍රි භෝජන සංග්‍රහයක් රානි බුලත්වල මහත්මියගේ අනුග්‍රහයෙන් පැවැත්විණි.
<PIC>එක්සත් රාජධානි ශ්‍රී. ල. නි. ප. සාමාජිකයින් ඇමැතිතුමා සමඟ.</PIC>
</ART>
<ART>
අන්තවාදී දේශපාලනයේ ඉන්දියානු පාඩම
නිමල් හොරණ විසිනි
ලොව සුවිශාල ම ප්‍රජාතන්ත්‍රවාදී රට ලෙස සැලැකෙන ඉන්දියාවේ මහ මැතිවරණයෙන් මෙ වර ජය ලැබුවේ කොංග්‍රස් පක්ෂය ප්‍රධාන සන්ධානය යි. ඉන්දියානු කොංග්‍රසය නේරු ගේ අභාවයෙන් පසු අනාථ විය නො දී රැක ගන්නට ඔහු ගේ දියණියන් වූ ඉන්දිරා ගාන්ධි සමත් වූවා ය. ඈ කොංග්‍රස් පක්ෂයේ නායිකාව වූ අතර ම රටේ අගමැති පදවියට ද හිමිකම් ලැබුවා ය. ඇය ගේ මරණයෙන් පසු රජිව් ගාන්ධි අගමැති ධූරයට පත් වූයේ ද කොංග්‍රස් පක්ෂයේ නායකයා වීමෙනි. රජිව් ගේ අභාවයෙන් ද කොංග්‍රස් පක්ෂය තනි වු නමුත්, එහි නායකත්වය දැරිමටත්, දේශපාලනයට පිවිසීමටත් රජිව් ගේ බිරිය වූ සෝනියා ගාන්ධි මුල දී අකැමැති වූවා ය. ඉන්දියාව ගැන හොඳ අවබෝධයකින් පසු වු ඈ රජිව් ගේ බිරිය වුවත් ඉන්දියානු කාන්තාවක නො වන බව සිහියේ තබා ගන්නට අමතක නො කළා ය. එහෙත් ඈ ඉතාලි ජන්මය වසා ඉන්දියානු කාන්තාවක වන්නට විවාහයෙන් පසු අවංකව ම උත්සාහ ගත්තේ ඉන්දියානු සංස්කෘතියේ පල විපාක නිසා තම ස්වාමියා වූ රජිව් ගාන්ධි අසීරුවට පත්වීම වැළැක්වීමට මිස දේශපාලනයට පිවිසෙන්නට නො වේ. එහෙත් නොසිතූ විරූ පරිදි තම ස්වාමියා ත්‍රස්තවාදී ප්‍රහාරයෙන් මිය යෑම නිසා ගාන්ධිවරුන් ගේ රැකවරණයෙන් ගිලිහී ගිය කොංග්‍රස් පක්ෂය රැක ගන්නට තමා වෙත එල්ල වු බලපෑමට පිටු පාන්නට ඈ අසමත් වූවා ය. ඒ අනුව ඇය දේශපාලනයට පිවිසියේ කොංග්‍රස් පක්ෂයේ නායකත්වයට පත්වීමෙනි. පසු ගිය මහ මැතිවරණයේ දීත් කොංග්‍රස් පක්ෂය ජය කණුව වෙත ගෙන යනු ලැබුවේ ද ඇය විසිනි. ඒ අනුව අගමැති පදවියට පත් විය යුත්තේ ඇය යි. කොංග්‍රස් පක්ෂයේ අපේක්ෂාව ද එය යි. එහෙත් මුල දී අගමැති පදවිය බාර ගන්නට කැමැත්තෙන් සිටි සෝනියා ගාන්ධි හදිසියේ ම එම තීරණය වෙනස් කොට, අගමැති පදවිය මන් මෝහන් සිං ට පරිත්‍යාග කරන්නට තීරණය කළ බව දැන් මුළු ලෝකය ම දනී.
ආසියාවට නුහුරු පදවි පූජාවක්
මේ පරිත්‍යාගය ආසියාවට ම නුහුරු පදවි පූජාවක් බව ඇත්තක් නමුත්, එම පදවි පූජාව නො කැර ම බැරි තත්ත්වයක් ඉන්දියාවේ දේශපාලනයේ පවතින බව ඒ තරමට ම ඇත්තකි. ඊට හේතු කිහිපයකි. සෝනියා ගාන්ධි අගමැති පදවියට පත් වීම නිසා රට තුළ කලබල ඇති කරන්නටත්, සන්ධාන ආණ්ඩුව අසීරුවට පත් කරන්නටත් පරාජිත භාරතීය ජනතා පක්ෂයට අවස්ථාව සැලැසෙයි. අනෙක් හේතුව වඩාත් ප්‍රධාන ය. සෝනියා අගමැති පදවියට පත් වුව හොත් ඇගේ ජීවිතය අන්තරායයකට පත් වන්නට හොඳට ම ඉඩ කඩ තිබීම ය.
කොංග්‍රස් පක්ෂයේ ප්‍රතිවිරුද්ධ බලවේගය වූ භාරතීය ජනතා පක්ෂය මුල සිට ම දැන සිටියේ තමන් හට තර්ජනය ඇත්තේ ගාන්ධි පරපුරේ නායකත්වයකින් බව ය. එහෙයින් භාරතීය ජනතා පක්ෂය බලයට පත් වූ තැන් පටන් අභාවප්‍රාප්ත රජිව් ගාන්ධි වෙනුවට සෝනියා ගාන්ධි නැඟී සිටීම විශේෂ දේශපාලන අභියෝගයක් කොට සැලැකීම ය. සෝනියා දේශපාලන භූමියෙන් ඉවත් කිරීම ඔවුන් ගේ අරමුණ විය. ඒ සඳහා ඔවුන් තියුණු ආයුධයක් ලෙස ඇයට විරුද්ධ ව පාවිච්චි කෙළේ ඇගේ ඉතාලි ජන්මය යි. ඈ ඉතාලි කාන්තාවක බව ඇත්තක් නමුත් රජිව් ගාන්ධි සමග විවාහ වූ තැන් පටන් ම ඇය ඉන්දු සංස්කෘතියට අනුගත ව, ඇඳුම, පැළඳුම, කෑම - බීම ඇවැතුම් පැවැතුම් පමණක් නො ව හින්දි බස ද වැලැඳ ගත්තේ, ඉන්දියානු කාන්තාවකට නො දෙ වැනි ව ය. එහෙත් ඇගේ දේශපාලන විරුද්ධ බලවේගය වු ජනතා පක්ෂයට එය ප්‍රමාණවත් නො වී ය. පසු ගිය මහ මැතිවරණයේ දී ද ඔවුන් ඇයට විරුද්ධ ව භාවිත කළ ලොකු ම තුරුම්පුව වූයේ ඇගේ ඉතාලි ජන්මය යි. එහෙත් බහුතර ජනතාව එම පහත් පෙළේ චෝදනාව ප්‍රතිකේෂ්ප කොට ඇය තරග කළ ආසනය ජයග්‍රහණය කැර වූයේ දෙ ලක්ෂයකටත් අධික වැඩි ඡන්දයෙනි. ඇය දිනුවා පමණක් නො ව, පාලන බලයේ සිටි ජනතා පක්ෂයට අන්ත පරාජයක් ලබා දී කොංග්‍රස් පක්ෂය ප්‍රධාන සන්ධානය විශිෂ්ට ජයක් අත් පත් කැර ගත්තේ ය.
භාරතීය ජනතා පක්ෂයේ තත්ත්වය
ජනතා පක්ෂය විපක්ෂයට තල්ලු වි ගිය ද සෝනියා ගාන්ධි විරෝධය නතර කෙළේ නැත. භාරතීය ජනතා පක්ෂය දැඩි ජාතිවාදී මත දරන පක්ෂයක් ලෙස ප්‍රසිද්ධ ය. උග්‍ර ජාතිවාදීහු මේ පක්ෂය තුළ සිටිති. ඔවුන් සෝනියා ගාන්ධිට විරුද්ධත්වය දක්වන්නේ අන්තාවාදී ජාතිකත්වයෙන් උමතු ව ය. එහෙත් හිටපු අගමැති වජ්පායි වැනි බුද්ධිමතුන් සෝනියා ගේ ඉතාලි ජන්මය මතු කැර දක්වන්නේ, ගාන්ධි බලකණු බිම හෙළා ගැනීමෙන් දේශපාලන වශයෙන් අත්වන වාසි සලකා ය. මේ දෙ කොටස ම වර්තමාන විපක්ෂයේ සිටිති.
කොංග්‍රස් පක්ෂයේ ද ජාතිවාදී පිරිසක් සිටිති. ඔවුහු ගාන්ධි පරපුරට පක්ෂපාතී වෙති. එහෙත් සෝනියා ඉන්දියානු ජාතික කාන්තාවක ලෙස රටේ නායකත්වයට පත් වනු දකින්නට අකැමැති වෙති. කොන්ග්‍රසය තුළ මෙම කණ්ඩායම, සංඛ්‍යාත්මකවත්, ගුණාත්මකවත් ප්‍රබල නැත. මෙ වර ඔවුහු නිහඬ ව සෝනියාට පක්ෂපාතිත්වය දැක්වූ හ. එහෙත් ඇය අගමැති ධූරය ප්‍රතිකේෂ්ප කිරීම ගැන ඔවුන් සතුටු වනවාට සැකයක් නැත.
ඉන්දියානු දේශපාලන ඉතිහාසය දෙස විමැසිල්ලෙන් බලන විට අන්තවාදය එහි ගැබ් වූ ඓතිහාසික ලක්ෂණයක් ලෙස තේරුම් ගත හැකි ය. එම අන්තවාදී දේශපාලනය දීර්ඝ කාලයක් තුළ වර්ගවාදයෙන් හා ආගම්වාදයෙන් ද පෝෂණය වූව කි. එ සේ පෝෂණය වුව ද ඔවුන් ගේ දේශපාලනය පොදුවේ ගත් කල දේශප්‍රේමී ජාතිකවාදයෙන් එක ම රේඛාවක පවතී. ඉන්දියාවේ දී එය වඩාත් හොඳට පිළිබිඹු වූයේ බ්‍රිතාන්‍ය අධිරාජ්‍යයෙන් නිදහස් වීම සඳහා ගෙන ගිය ජාතික නිදහස් අරගලයේ දී ය. මේ නිදහස් අරගලයට නායකත්වයට දුන් ඉන්දියානු ජාතික සංගමය තුළ සියල්ලෝ ම ඒකරාශි වූ හ. එදා සියලු වාර්ගිකයෝ, සියලු ආගමිකයෝ පමණක් නො ව ජාතික ධනපති පංතිය ද අධිරාජ්‍ය විරෝධී සටනට එක් වූ හ. එම සටනේ දී සිර බත් කෑවුන් අතර ව්‍යාපාරිකයෙක් ද සිටීමෙන් මේ බව පසක් වෙයි. මුල සිට ම ඉන්දියාව සතුව දේශප්‍රේමි ජාතිකවාදි දේශපාලනයක් තිබිණි. එහෙත් මේ දේශපාලනය තුළ අන්තවාදය සැඟැවී ඇත්තේ අළු යට ගිනි පුපුරු මෙනි. ඉන්දියාව පාලනය කළ බ්‍රිතාන්‍ය පාලකයෝ මෙය මැනැවින් දැන සිටිය හ. ඉන්දියාවට නිදහස ප්‍රදානය කිරීමේ දී පාකිස්ථානය කඩා වෙන් කැර රාජ්‍යයන් දෙකක් බවට පත් කළේ ඒ නිසා ය. එය දෙ රටක් වූ වහා ම වර්ගවාදී ආගම්වාදී දරුණු ගැටුම් හට ගෙන දහස් ගණන් මිය ගිය හ. ඉන්දියානු ජාතිකවාදී දේශප්‍රේමී දේශපාලනයේ නිද්‍රෝපගත අන්තවාදය හිස නගන්නට පටන් ගත්තේ එ තැන් සිට ය.
ඉන්දියාව විවිධ ජාතීන් ගෙන් සැදුම් ලත් දකුණු ආසියාවේ විශාලතම ප්‍රජාතන්ත්‍රවාදී රට වන්නා සේ ම රජ පෙළපතෙන් පසු ව ඊට සමගාමී ව රදල වැඩවසම් ක්‍රමයේ ප්‍රාදේශීක පාලකයන් බිහි වු රටෙකි. අදටත් එහි නෂ්ටාවශේෂ තිබෙනු පෙනේ. ඉන්දියාවේ ප්‍රාන්ත නාගරිකය නව ලෝක සංස්කෘතිය යම් තරමකට වැලඳ ගත්තත්, ග්‍රාම ඒකකය තව මත් පවතින්නේ පැරැණි ගතානුගතික සංස්කෘතියෙන් ඈත් වනු නො හැකි ව ය. මීට මූලික හේතුව ලෙස දැකිය හැක්කේ ඔවුන් බමුණු දහම සහ දේවවාදය ගුරු කොට ගත් ආගමික ශික්ෂණයෙන් හික්මවා තිබීම ය. ඔවුනට ගතානුගතික අන්තවාදයෙන් මිදෙන්නට ප්‍රාන්ත දේශපාලනයේ නව මතවාද යම් තරම් දුරකට බලපෑමක් කැර තිබෙන බව පෙනී යන්නේ සෝනියා ගාන්ධි මෙහෙයැ වූ කොංග්‍රස් පක්ෂය වැඩි බලයක් ලබා ගැනීම නිසා ය. මෙය ශුභවාදී ලක්ෂණයක් වුව ද තව මත් නාගරිකයේ පවා ගතානුගතික අන්තවාදයේ දේශපාලන මානසිකත්වය රඳා පවත්නා බව පිළිගත යුත්තකි. භාරතීය ජනතා පක්ෂය වැනි තදබල ජාතිවාදී පක්ෂයක රඳා පැවැත්ම ඇත්තේ, එය ඉන්දීය පාලන බලය ලබා ගත්තේත් රට තුළ දෝලනය වෙමින් පවත්නා ජාතික ආගමික වූත්, ගතානුගතික වූත් අන්තවාදය නිසා බව අමතක කළ යුතු නැත.
මහත්මා ගාන්ධි ඝාතනය
ජාතීන් අතර මෛත්‍රීය, කරුණාව සහ සමගිය තහවුරු කරන්නට මුළු ජීවිතය ම කැප කළ මහත්මා ගාන්ධි මරා දමන්නට තුවක්කුව අතට ගත්තේ 'විනායක් ගොඩ්සේ' නමැති පුවත් පත් කලාවේදියෙකි. ඔහු ඉන්දියාවේ ගතානුගතික අන්තවාදයෙන් උමතු වූවකු මිස කුමන්ත්‍රණකාරී සංවිධානයක කුලීකරුවෙක් නො වේ. ඉන්දිරා ගාන්ධි අගමැතිනිය වෙඩි තබා මරා දැමුවේ ඇගේ ම ආරක්ෂක භටයන් අතර සිටි එම අන්තවාදයෙන් ම ඔත්පොළ වූ සික් ජාතිකයෙකි. ඔහු ද කුමන්ත්‍රණකාරී සංවිධානයක කුලීකරුවෙක් නො වේ. රජිව් ගාන්ධි ඝාතනය මීට වඩා හාත් පසින් ම වෙනස් ය. එය රට අභ්‍යන්තරයේ නො ව බාහිර ත්‍රස්තවාදී සංවිධානයක මැදිහත් වීමෙකි.
 සා්නියා ගාන්ධිට එල්ල වී තිබෙන තර්ජනය ඉන්දියාවේ අන්තවාදී දේශපාලනයත්, දේශපාලන ඝාතනත් උපයෝගි කොට ගෙන කිරා මැන බැලිය යුතු ය. මේ තර්ජනය ප්‍රධාන වශයෙන් සංවිධානාත්මක දේශපාලන අන්තවාදයේත්, පෞද්ගලික ගතානුගතික අන්තවාදයේත් ප්‍රතිඵලයකි. ඒ නිසා ම සෝනියාට එල්ල වී තිබෙන තර්ජනය මහත්මා ගාන්ධිට සහ ඉන්දිරා ගාන්ධිට එල්ල වූවාටත් වඩා බරපතල ලෙස සැලැකිය හැකි ය.
ජය පරාජය පිළිගැනීම
පරාජිත භාරතීය ජනතා පක්ෂය, මහ මැතිවරණයෙන් ලැබු පරාජය පිළිගන්නට සූදානම් නමුත්, සෝනියා ගාන්ධි ගේ ජයග්‍රහණය පිළිගන්නට සූදානම් නැත. සෝනියා අගමැති පදවියේ දිවුරුම් දීම තම පක්ෂය වර්ජනය කරන බව කී ය. මෙය ඇයට විරුද්ධ ව එල්ල වු සංවිධානාත්මක අන්තවාදී ප්‍රහාරයකි. හිටපු පාර්ලිමේන්තු කටයුතු ඇමැතිනිය වූ ද, මෙ වර මැතිවරණයේ දී ආසනයක් දිනා ගත්තා වූ ද සුෂ්මා සිවරාජ් කියා ඇත්තේ සෝනියා ගාන්ධි අගමැති වුව හොත් තමා ජය ගත් ආසනයෙන් ඉල්ලා අස් වන බව ය. තමාට සෝනියාට 'අගමැතිනිය' යි ආමන්ත්‍රණය කරන්නට නො හැකි බව ද ඈ කියා ඇත. එය පෞද්ගලික අන්තවාදී ප්‍රහාරයකි.
මේ තර්ජන දෙක ම අන්තවාදි දේශපාලන කාසියේ දෙ පැත්ත වුව ද භාරතීය ජනතා පක්ෂයේ තර්ජනය තුළ ඇත්තේ තම ප්‍රතිවාදිනිය දේශපාලන බලාධිකාරයෙන් නෙරපා හැරීමේ දේශපාලන වුවමනාව යි. හිටපු ඇමැතිනිය ගේ තර්ජනය තුළ ඇත්තේ පටු ජාතිවාදී අන්තගාමී මානසිකත්වය යි. මේ දෙක ම සෝනියා ගාන්ධි ගේ ඉතාලි ජන්මයට විරුද්ධ ව අනුගමනය කළ ප්‍රහාරයක් බැවින් දේශපාලන වශයෙන් සමගාමී ය. මේ අන්තවාදී ජාතිවාදී ක්‍රියා කලාපයෙන් මහත්මා ගාන්ධිට සහ ඉන්දිරා ගාන්ධිට වෙඩි තැබු ගණයේ වර්ගවාදී උන්මත්තකයන් පොළඹවා ලනු වැළැක්විය නො හැකි ය.
නොගැලපෙන ප්‍රතිපත්තියක්
මේ විනාශකාරි අන්තවාදී ප්‍රතිපත්තිය හිටපු ඇමැතිනී සුෂ්මා සිවරාජ් වැනි පුද්ගල චරිතයකට කෙසේ වෙතත්, නැවැත වරක් ඉන්දියාවේ පාලන බලය අපේක්ෂා කරන භාරතීය ජනතා පක්ෂය වැනි දේශපාලන සංවිධානයකට කිසි සේත් නො ගැලැපෙයි. මොවුන් සෝනියා ගාන්ධිට එල්ල කළ ප්‍රහාරය දකුණු ආසියාවේ බලවත් ම ප්‍රජාතන්ත්‍රවාදී රටට අත් කැර දුන් අපකීර්තියකි. කළු පැල්ලමකි. මේ අවාසනාවන්ත සිද්ධියෙන් ශ්‍රී ලංකාව වැනි අසල්වැසි රටකට ලබා ගත හැකි පාඩම ඉතා ම වැදගත් ය. අපේ දේශපාලකයනට ඒ පාඩම ඉගැන්විය යුත්තේ ඔවුන් පාර්ලිමේන්තුවට පත් කැර යවන පොදු ජනතාව ය. එ නම් වර්ග සහ ආගම් මුල් කොට ගත් සංවිධානවලින් පාර්ලිමේන්තුව බේරා ගැනීම ය. එ වැනි සංවිධානයකට රාජ්‍ය බලය අත් පත් වුව හොත් සිදු විය හැකි විනාශය දැන් දැන් ශ්‍රී ලංකාවට ද පෙත්තෙන් දෙ පෙත්තෙන් පෙනෙන්නට සිදුව ඇතැ යි නො කිව යුතු ද?
නිමල් හොරණ
</ART>
<ART>
විදෙස් ලිපිය
සන්ධාන යුගයේ සමබර ගමනක්
සරත් කුරේ
අතුරේ යා යුතු ගමනකට සුබ මොහොතින් මුල පුරමින් ඉන්දියාවේ නව සන්ධාන ආණ්ඩුව වැඩට බැස ඇත.
දැන උගත්කමට එකතු වූ විරල සවියක් වන් අත්දැකීමෙන් පිරුණු ගරු කටයුතු නායකයකු වන ආචාර්ය මන් මෝහන් සිං, සමබරතාව රැක ගැනීමේ අමාරු දේශපාලන හරඹයකට අත ගසා ඇත්තේ සභාග ධර්මය අනුව ඉන්දියාවේ දේශපාලන චක්‍රය කරකැවෙන තීරණාත්මක කඩඉමකදී ය. බීජේපී ජයග්‍රහණයක් ගැන පුන පුනා අනාවැකි පළ කළ ජනමත සමීක්ෂණ පණ්ඩිතයන් ඔළුවෙන් සිටුවමින් 14 වැනි මහා මැතිවරණයේ දී විස්මිත ජයග්‍රහණයක් ලැබූ සෝනියා ගාන්ධි කොංග්‍රස් පක්ෂයට තවත් ජයග්‍රහණයක් ලබා දීමට සමත් වූවා ය. ඒ අගමැතිකම බාර ගැනීම ප්‍රතික්ෂේප කිරීමේ විරල පදවි පූජා තීරණයෙන් පසුව, කොංග්‍රස් පක්ෂය මෙන්ම එහි මිතුරු පක්ෂ අතරින් පැන නැඟිය හැකි අගමැති පොරයක් වළක්වා, අර්බුදයක් මඟ හරවා ගැනීමෙනි.
විකල්ප අගමැති
සෝනියා ගාන්ධි අගමැති වේ යයි ඇති කැරුණු බලාපොරොත්තුවේ පසුබිම මැද විකල්ප අගමැති අපේක්ෂකයකු ගේ කළලය ලෙස මන් මෝහන් සිං නොකඩවා පෙන්නූ නමුදු සෝනියාගේ තැන පතා පොරයක් ඇවිල නොයෑම එක අතකට ඇය මෙන්ම මන්මෝහන් සිංද ලැබූ ජයග්‍රහණයෙකියි ද කිව හැකි ය.
තමා විසින් අවුරුදු දහතුනකට පෙර මුල පුරන ලද ප්‍රතිපත්තිය ඔස්සේ ඉවක් බවක් නැතිව අති ධාවනයෙක යෙදී, දේශපාලන වශයෙන් දෙපා පටලවා ගෙන ඇද වැටුණු හිටපු අගමැති වජ්පායිගේ ඉරණම කෙරෙන් පාඩම් උකහා ගනිමින් ප්‍රතිසංස්කරණයේ රැවුලත් පොදුජන අපේක්ෂාවේ කැඳත් දෙකම රැක ගැනීමට ඔහුට සිදු වෙයි. බීජේපී ආණ්ඩුව ඇද වැටුණු ප්‍රපාතයට නව සභාගය ඇද ගෙන නොයන බවට වග බලා ගැනීමේ වගකීම දැන් ඇත්තේ, ප්‍රධාන වශයෙන් ම මන් මෝහන් සිං ගේ දෑත මතය. මෙම අසීරු අභියෝගය බාර දීමට හැකි හොඳම සුදුසුස්සා සෝනියා විසින් තෝරා ගනු ලැබ ඇතැයි යන විශ්වාසය නව ආණ්ඩුවේ ජන්ම හෝරාවේ දී පැවැති ලොකුම බලාපොරොත්තුවයි.
විශ්වාසය රැක ගැනීම
මන් මෝහන් සිං, ඉන්දියාවේ ආර්ථික ප්‍රතිසංස්කරණවල පීතෘවරයා ලෙස සැලැකෙතත් 'දක්ෂිණාංශික' ගොඩට නොවැටීමේ වාසිය ඔහුට තිබිණි. දකුණු ඉවුරට නොවැටී, වම්මුන් අතරදීත් ජාම් බේරා ගැනීමේ දේශපාලන ලලිත කලාව, අර්ථ ශාස්ත්‍රය තරමට ම ඔහු දැන සිටියේ ය. ඉන්දියාවේ අග්‍රගණ්‍ය කොමියුනිස්ට් නායකයෙකු වන, සොච්නාත් වැටර්ජිගේ සිට ඉන්දීය සහ ලෝක ධනේශ්වරයේ කාෂ්ටක නියෝජිතයන් වන ලෝක බැංකු ලොක්කන් දක්වා පළල් පරාසයක විහිද ඇති එකනෙක වෙනස් පුද්ගලයන්ගේ කිත් පැසසුම් දිනා ගැනීමට සමත් වූ මන් මෝහන් සිංට කොංග්‍රසයේ සහ එහි මිතුරු බලවේග තුළ එකිනෙක වෙනස් මතවාදීන් ගේ විශ්වාසය දිනා ගත හැකි වීම පුදුමයක් නොවේ. එහෙත් සැබෑ ශිල්ප දැක්වීම වන්නේ එම විශ්වාසය රැක ගැනීමට අනාගතයේ දී දක්වන සමත්කමය. සිය අගමැතිවරයා තරමට දැනුම් තේරුම් සහ අත්දැකීම් සෝනියාට නැතැයි පෙනී යා හැකි වුවත්, සැමියා ගේ අභාවයෙන් පසු පක්ෂයේ නායකත්වය බාර ගෙන ගත වූ අවුරුදු අටක කාලය තුළ - විශේෂයෙන් ම ඉන්දියාවේ අතිශය තීරණාත්මක දේශපාලන සටන වූ පසුගිය මහ මතිවරණයේ ගිනිදළු අතරින් ඇය ලැබූ පන්නරය වානේ තරම් දැඩි අධිෂ්ඨාන ශක්තියක් ලබා දී තිබේ. එහෙත් ප්‍රගතිශිලි බලවේග එකමුතු කර ගැනීමේදී පළල් පෙරමුණු දේශපාලනයේ දී ප්‍රායෝගිකත්වය විසින් අපේක්ෂා කැරෙන තරමට නම්‍යශීලි වීමට ඕ සමත් වූවා ය. වත්මන් දකුණු ආසියාවේ යුගයේ අවශ්‍යතාවක් බවට පත්ව ඇති සන්ධාන දේශපාලනයේ දී ඇය ලබා ගත් සාර්ථකත්වය, ඇගේ දේශපාලනයේ දී ආශ්වාදයේ ප්‍රභවයක් බවට පත් නැන්දනිය වූ ඉන්දිරා ගාන්ධිට මෙන්ම රජිව් ගාන්ධිට ද අත් කැර ගත නොහැකි වූ තරම් පෞද්ගලික දේශපාලන සාධනයකි.
ජෝති බාසු සහ සොච්නාත් චැටර්ජි වැනි වයෝවෘධ, ඥානවෘධ කොමියුනිස්ට් නායකයන්, දකුණේ රජුන් තනන්නා බවට පත් කරුණානිධි, බිහාරයේ දඟකාරයා වන ලලූ ප්‍රසාද් යාදෙව් ඇතුළු එකිනෙක වෙනස් චරිත සමඟ මුසු වෙමින්, හිමාලය මෙන් සෙළවිය නොහැකි යැයි පෙනුණු වජ්පායිගේ බීජේපී පර්වතය සොළවා, බීජේපී විරෝධයයේ පොදු සටන් කඳවුරේ කොඩි ගස යට ඒ සියල්ලන් ම එකතු කර ගැනීමට ඇය සමත් වූයේ ඉන්දියාවේ යකඩ කත ලෙස නොව නව භාරතයේ දේශපාලන මුනිවරියක ලෙසය.
සෝනියාගේ ජයග්‍රහණය නේරු ගාන්ධි පවුල අතට ඉන්දියාව යළි බාර දීමක් ලෙස ඉතා ප්‍රචලිතව විස්තර කැරේ. එය යම් පමණකට ඇත්තකි. එහෙත්, ගාන්ධි පවුල සහ ඉන්දියාවේ පොදු ජනයාගේ දේශපාලන තීන්දුව හැම විටම සමගාමිව නොපැවතුණ බව ද රටේ මැතිවරණ ඉතිහාසය සාක්ෂි දරන බව පෙනෙන විට, ගාන්ධි උරුමය ජනතාවාදී අපේක්ෂා සමඟ මුසු වීමෙන් ලත් නිරන්තර දේශපාලන ජයක් ලෙස එය දැක ගැනීම, සරල ආවේගවලින් තොරව යථාර්ථය දැක ගැනීමකියි කිව හැකි ය.
</ART>
<ART>
විදෙස් ලිපිය - 2
කැපී පෙනෙන පෙරළියක්
කොංග්‍රසය ජනතාවාදයේ පුනර්ජීවන යුගයක් තුළ ජයග්‍රහණය උදා කැර ගනිද්දී ඉන්දියාවේ වාමාංශය ඉදිරියට ගොස් ඇති බව පෙනී යයි. දකුණු ආසියාවේ පාර්ලිමේන්තුවක කොමියුනිස්ට්වාදී කතා නායකවරයකු බිහි වීමේ වටිනා වාර්තාව බිහි කිරීමේ අවස්ථාව අපේ ප්‍රවීණ දේශපාලනඥයකු වන ඩිව් ගුණසේකරගේ අතින් 'කෙස් ගහෙන්" ගිලිහී ගියත්, ඉන්දියාවට ඒ වාර්තාව හිමි කැර ගැනීමට හැකි වීම ලෝක පාර්ලිමේන්තු ඉතිහාසය තුළ කැපී පෙනෙන පෙරැළියක් බවට පත් වන්නේ ඉන්දියාව ලොව විශාලතම ප්‍රජාතාන්ත්‍රික රට නිසා ය.
අනෙක් අතට, කොමියුනිස්ට් නායකයෙකු කතා නායක තනතුරට නම් කිරීමට සෝනියා ගත් තීරණය ඇගේ ප්‍රබුද්ධ නායකත්ව ශෛලියට නිදසුනක් මෙන්ම පාර්ලිමේන්තු ක්‍රමය තුළ ආදර්ශමත් ශික්ෂණයක් සහ ප්‍රවීණත්වයක් ද දැක්වීම අතින් දකුණු ආසියාවේ කොමියුනිස්ට්වාදීන්, පෙන්නුම් කරන හැකියාවට පිදෙන උපහාරයකි.
ඉන්දියාවේ ජාතික දේශපාලනය මත වමේ බලපෑම තීරණාත්මකව දැනෙන්ට පටන් ගත් මුල් අවස්ථාව මෙය නොවේ. 1999 මහා මැතිවරණයේ දී ලෝක් සභාවේ ආසන 34 ක් දිනා ගැනීමට කොමියුනිස්ට් පක්ෂය සමත් වීමත් සමග බීජේපීයට සහ කොංග්‍රසයට පසු පාර්ලිමේන්තුවේ දී තුන්වැනි බලවේගය ලෙස මතු වීමට වම සමත් විය. 1989 දී වී. පී. සිංගේ අගමැතිත්වයෙන් යුතු ආණ්ඩුවට කොමියුනිස්ට්වරුන් ගේ සහාය ලැබුණ අතර, 1996 දී ඉන්දීය කොමියුනිස්ට් පක්ෂය එක්සත් පෙරමුණු ආණ්ඩුවට එකතු විය. අද සිදු වී ඇත්තේ වාමාංශය ඊටත් වැඩි ශක්තියක් ලබමින් ඉන්දීය කොමියුනිස්ට් පක්ෂය, මාක්ස්වාදී කොමියුනිස්ට් පක්ෂය, ආර්. එස්. පී සහ ෆෝවඩ් බ්ලොක් යන පක්ෂ හතර එකතු වී සැදුම් ලත් වමේ පෙරමුණ රජුන් තනන්නාගේ කාර්ය භාරය ප්‍රතිපත්ති සම්පාදකයකුගේ බලපෑම දක්වා වර්ධනය කර ගැනීම බව රෝහිත් සරාන් නම් විචාරකයා කියයි.
දෙආකාරයකින් අවධානයට
මාක්ස්වාදී පදනමක් ඇති පක්ෂ ඉන්දියාවේ ජාතික දේශපාලනය මත වැඩිවෙමින් ඇති බලපෑමක් උසුලන්නට වීමේ මෙම යථාර්ථයේ දේශපාලන ප්‍රතිඵලය දෙයාකාරයකින් අවධානයට ලක් වෙමින් තිබේ. මහ ධනේශ්වර සහ යෝධ ආයෝජක කණ්ඩායම්වල මතය වී ඇත්තේ රටේ ආර්ථික වර්ධනයට එමඟින් ඉතා හානිකර බලපෑමක් එල්ල විය හැකි බව ය. 'සංවර්ධන විරෝධී රතු මකරෙකු' පිළිබඳ භීතිය දැනටමත් දැඩි ලෙස දක්නට වෙයි. මහ මැතිවරණ ප්‍රතිඵල නිකුත් වීමත් සමඟ ගිය 14 වැනිදා බොම්බායේ කොටස් වෙළෙඳ පොළ තුළ දක්නට වූ කඩාවැටීම මඟින් පිළිබිඹු වූයේ ද මේ වාම භීතිකාවය. අවුරුදු හතක් තුළ තනි දවසක දී වාර්තා වූ ගැඹුරු ම අඩිය කරා කොටස් වෙළෙඳ පොළ වැට්ට වීමෙන් එම බලවේග විසින් ආර්ථික පෙරමුණේ දී ප්‍රචණ්ඩ ප්‍රතිචාරයක් දැක්වීණි. කොටස් වෙළෙඳ පොළ මෙසේ "ලෑල්ලට වැටෙද්දී" කොංග්‍රස් පක්ෂයේ ඇතැම් කණ්ඩායම් අතර පවා කිසියම් තැති ගැන්මක් හට ගත් බවක් ද පෙනිණි. මේ අතර ජනතාවගේ වරම නිෂ්ක්‍රිය කර දැමීමේ දේශපාලන අරමුණ ඇතිව ආර්ථික පෙරමුණේදී දක්ෂිණාංශික කුමන්ත්‍රණයක් ක්‍රියාත්මක වී ඇතැයි අනතුරු ඇඟවීමක් කිරීමට තරම් ධෛර්යයක් කොමියුනිස්ට්වරුනට තිබිණි. ඉන්දීය ආර්ථිකයේ නාභි මණ්ඩල අල්ලා ගෙන සිටින මහා ජාවාරම්කාර කල්ලියක් මේ අරමුණ ඇතිව සංවිධාන කළ කුමන්ත්‍රණය ගැන බීජේපී රජයේ හිටපු ඇමැතිවරයකු දන්නා බව ද, ඒ ගැන තොරතුරු වත්මන් පාලනයට දැන්වීම ඔහුගේ යුතුකම බව ද කොමියුනිස්ට් පක්ෂය පෙන්වා දී තිබිණ.
බීජේපී විරෝධි පොදු දේශපාලන අරමුණ උඩ කොංග්‍රසය සමග එකට ක්‍රියා කරන අතර ඇතැම් ප්‍රදේශවලදී කොංග්‍රසය සමඟ තරගයට වැටීමේ ස්වභාවයක් මැද බීජේපීයටත් කොංග්‍රසයටත් දෙකට ම නැති වාම අගමැතිවරයකු පිළිබඳ විකල්පයක් ගැන ද කතිකා වෙමින් ලියැලූ අවිනිශ්චිත පසුබිමක් හමුවේ මේ වාම භීතිකාව උත්සන්න වෙමින් පැවැතීමේ ක්‍රියාවලිය අනුව දක්ෂිණාංශයේ පශ්චාත් - මැතිවරණ ප්‍රතික්‍රියා තේරුම් ගත යුතු වේ.
විරල වාර්තාවක්
පාර්ලිමේන්තු ප්‍රජාතන්ත්‍රවාදී රටකදී දක්නට හැකි වූ ඉතා විරල වාර්තාවකට හිමිකම් කියමින් පුරා දශක දෙකකට වැඩි කාලයක් බටහිර බෙංගාලය තුළ තමන්ගේ ප්‍රාන්තීය ආණ්ඩුවක් පවත්වා ගෙන යාමට සමත් වූ ඉන්දීය කොමියුනිස්ට්වරුන් විසින් පෙන්නුම් කර ඇති ආයෝජක හිතවාදී පැවැත්ම තිබියදීත් මැතිවරණ ප්‍රතිඵල හමුවේ දැඩි තැති ගැන්වීමකට දේශීය දක්ෂිණාංශය ලක්වුව ද, කොංග්‍රස් සහ වාම සහභාගිත්වය ඇති ආණ්ඩුවකින් ලැබිය හැකි දේශපාලන අර්ථලාභය සහ ස්ථාවරත්ව ප්‍රතිලාභ දූරදර්ශීව දැක ගත හැකි ශක්තියක් බටහිර බෙහෝ විචාරකයයන් සතුව ඇත. ජනගහනය අතින් චීනයට පමණක් දෙවැනි ලොව ලොකුම ප්‍රජාතන්ත්‍රවාදී රට වන ඉන්දියාව තුළ අන්ත වාමාංශයටත් දක්ෂිණාංශයටත් අයත් නොවන ජාතික මට්ටමේ ප්‍රධාන මැදි මාවත් බලවේගය ප්‍රජාතන්ත්‍රවාදී රාමුව තුළ ජනතාවාදීව පමණක් නොව විනයගතව ද ක්‍රියා කිරීමේ පරිණත අත්දකීම් ඇති කොමියුනිස්ට් පක්ෂ සමඟ එකතු වීම, අන්තවාදී වාම බලවේග සහ අරාජිකත්වයේ සාධක මඟින් එල්ල කැරෙන අභියෝගය නිෂ්ක්‍රිය කිරීමට තරම් ප්‍රමාණවත් දේශපාලන පදනමක් බිහි කිරීමට සමත් වනු ඇතැයි ඔවුනට පෙනී යතොත් පුදුමයක් නොවේ. ලෝක බැංකුව සහ ජාත්‍යන්තර මුල්‍ය අරමුදල මගින් එල්ල කැරෙන බලපෑම් ගෙඩිය පිටින් පිළි ගනිමින් ජාතික සම්පත් ඛාදනයට සහ ජනතා අයිතිවාසිකම් කප්පාදුවට මග පාදන ආර්ථික ප්‍රතිපත්තියක් සාමකාමී කතිර විප්ලවයකින් ප්‍රතික්ෂේප කිරීමට ගොනු වූ අති දැවැන්ත බහුජන ශක්තිය, ප්‍රචණ්ඩ විරෝධතාවේ පිළිබඳ අතිධාවනකාරී පීල්ලකට වැටීමේ දේශපාලන අනතුර වළක්වා ගැනීමේ ඉතාම නැණවත් සහ ප්‍රායෝගික මාර්ගය එය බවට පිළිගැනීමක් ඇත. උග්‍ර වාමවාදී දෘෂ්ටි කෝණයකින් විග්‍රහ කැර බැලෙන විට මෙය පෙනෙනු ඇත්තේ ඉන්දියාවේ විප්ලවයට තිරිංග දමා ගැනීමක් ලෙසය.
පොදු අරමුණු කරා එකම ගමනක
කොංග්‍රස් පක්ෂයේ නායකත්වයෙන් යුතු එක්සත් ප්‍රගතිශීලි සංධානයට අයත් පක්ෂ මෙන්ම, සංධාන ආණ්ඩුවට පිටත සිට සහාය දක්වන වාමාංශික පක්ෂ ද විසින් අගමැති නිල නිවසේ දී පසුගිය 27 වැනිදා පොදු අවම වැඩපිළිවෙළක් පිළිබඳව නිකුත් කැරුණු ප්‍රකාශය මූලික වශයෙන් කොංග්‍රසයත් වාමාංශික පක්ෂත් අතර ප්‍රතිපත්තිමය කරුණු ගැන ඇති කර ගත් සම්මුතියක් ලෙස හැඳින්විය හැකිය. දකුණේ තමිල්නාඩුවේ ඇතැම් ජනතා අභිලාෂ ද එහි සටහන් වෙයි. අදාළ සියලු පක්ෂවල නායකයන්ගේ සහභාගිත්වයෙන් බ්‍රහස්පතින්දා පැවැති උත්සවයේදී සෝනියා ගාන්ධි සහ අගමැති මන් මෝහන් සිං කළ ප්‍රකාශවලින් ද පැහැදිලි වූයේ ක්‍රියාත්මක වැඩ පිළිවෙළක් ගෙන යාමේ දී ඔවුනොවුන් අතර වෙනස් මතවාද ඇති බව පිළිගනිමින් වුවද, ජනතාවගේ පොදු අරමුණු කරා එකට ගමන් කිරීමට ඇති සූදානමකි. සෝනියා විශේෂයෙන් මතු කළ කරුණක් නම් 1998 දී වජ්පායි ගේ ජාතික ප්‍රජාතන්ත්‍රවාදී සංධානයේ පොදු වැඩ සටහන ගැන එකඟ වීමට ගත වූ කාලයට අඩු කාලයක් තුළ එක්සත් ප්‍රගතිශීලි සංධානයේ අවම පොදු වැඩ සටහන පිළියෙළ කර ගත හැකි වූ බව ය.
සමාජයේ ඉතාම දුගී සහ රැකියා විරහිත කොටස්වලට සහන සැලසීම, ස්ත්‍රී නියෝජනය සහ සමානත්වය සහතික කිරීම, කුල පීඩනයට ලක් වූ සමාජ කොටස්වල අයිතිය රැකීම සඳහා යොමු වූ පදනමක් බිහි කැරෙන අතර, මානුෂික මුහුණකින් යුතු ප්‍රතිසංස්කරණ ඇති කිරීමට එය ප්‍රතිඥා දෙයි. ලාභ උපයන ආයතන පෞද්ගලික අංශයට බාර නොදෙන බව පළ කරන අතර පුද්ගලිකරණයේ දී කලින් පැවැති සැර බාල කිරීමට යොමු වීම ද එහි සැලකිය යුතු අංග වේ. කෙසේ වුවද, කොංග්‍රස් පක්ෂය සහ එයට විවේචනාත්මක සහයෝග දීමට සූදානම් කොමියුනිස්ට් පක්ෂ දෙක සාකච්ඡාමය සහ සංවාදමය ක්‍රියාදාමයක් නිරතුරුව පවත්වා ගෙන යෑම මත, මෙම වැඩ සටහන සහ එය ඔස්සේ අලුත් ආණ්ඩුව පවත්වා ගෙන යාමේ හැකියාව බොහෝ දුර රඳා පවතිනු ඇතැයි කිව හැකිය.
</ART>
<ART>
ඉන්දීය මහ මැතිවරණය: සභාග යුගයේ තවත් අභියෝගයක්
සරත් කුරේ
නව සහශ්‍රකයේ විශාලතම පාර්ලිමේන්තු මැතිවරණ මෙහෙයුම ලබන අඟහරුවාදා අපේ අසල්වැසි ඉන්දියාවේ දී ඇරැඹෙයි. ඒ, බ්‍රිතාන්‍ය ආධිපත්‍යයට එරෙහිව ගෙන ගිය ආශ්වාදජනක ජාතික නිදහස් සටනෙක ප්‍රතිඵල ලෙස ස්වාධීනත්වය දිනා ගත වූ පනස්හත් වසරෙක කාලය තුළ එරටෙහි පැවැත්වෙන දොළොස්වැනි පාර්ලිමේන්තු මහ මැතිවරණය ඔස්සේය. මෙවර ඉන්දීය පාර්ලිමේන්තු මහ මැතිවරණයේ ඡන්ද විමැසීම් ක්‍රියාවලිය අප්‍රේල් 20, 26 සහ මැයි 05 සහ 10 සිව් දිනවලදී පැවැත්වෙයි. බහු පක්ෂ පාර්ලිමේන්තු ප්‍රජාතන්ත්‍රවාදයේ ශික්ෂා පදය අකුරටම රැකීම කෙසේ වෙතත් එය පාලන රටාවක් ලෙස පිළිගෙන ඇති ලොව රටවල් සියල්ල අතුරින් විශාලතම දේශය ඉන්දියාව වන හෙයින් එය ලොව විශාලතම ප්‍රජාතන්ත්‍රවාදී රට ලෙස සැලැකෙයි. හැටපන් කෝටියක් ඡන්දදායකයන් අතුරින් සැලකිය යුතු ප්‍රතිශතයක් සිය දේශපාලන හෘදය සාක්ෂියේ තීන්දුව දී ඇත්තේ කෙසේදැයි දැන ගත හැකි වන්නේ මැයි 13 වැනිදා ඇරැඹෙන ඡන්ද ගණන් කිරීමේ ක්‍රියාදාමය අවසන, ස්වාධීන මැතිවරණ කොමිසම විසින් ප්‍රකාශයට පත් කැරෙන ප්‍රතිඵල ලැයිස්තුව අනුවය.
පාර්ලිමේන්තු ක්‍රමය පවතින රටවල දේශපාලනය ගැන උනන්දුවක් දක්වන්නන් අතර පැතිරෙන "ඡන්ද උණ"ට සම්බන්ධ තවත් රෝග ලක්ෂණයක් වන පූර්ව මැතිවරණ ජනමත විමැසුම්වල මුල් අවස්ථාවේදී පළ වූ අනාවැකි අනුව නම්, අගමැති අතාල් බෙහාරි වජ්පායිගේ භාරතීය ජනතා පක්ෂයේ නායකත්වයෙන් යුතු ජාතික ප්‍රජාතන්ත්‍රවාදී සන්ධානය, සෝනියා ගාන්ධිගේ කොංග්‍රස් පක්ෂයට වඩා බොහෝ ඉදිරියෙන් සිටින බවක් පෙන්නුම් විය. ඒ මුල් විමසුම්වලින් ඉඟි කැරුණේ වජ්පායිට "සටනක් නැති" තරම් බවය. පෙරේදා වන විට පිළිබිඹු වූ ප්‍රවණතා අනුව වුවද බීජේපිය ඉදිරියෙන් සිටියත් කලින් දක්නට වූ පැහැදිලි වාසිය අනුක්‍රමයෙන් පහත වැටෙමින් ඇති බවක් කියැවිණි. කොංග්‍රස් පක්ෂ ජයග්‍රහණයක් වෙනුවෙන් ඔට්ටු අල්ලන්නන් එතරම් ඇති බවක් පෙනෙන්නට නොතිබුණත්, සෑහෙන "සටනක් දෙන" ඉසව්වක් කරා විපක්ෂය ගමන් කරමින් ඇතැයිද ඇතැම් සමීක්ෂණයකින් දැක්විණි. මේ මහ පක්ෂ දෙකටම සම්බන්ධ නැති නොබැඳි තුන්වැනි බලවේගයක් ලෙස පැත්තකින් සිට මැදට පනින කුඩා පක්ෂ සහ ප්‍රාන්තීය පක්ෂ රැසක් පවතින බව සැලකිල්ලට ගත් විට මහ පක්ෂවලින් එකකටවත් බහුතර බලයක් නැති "අඩමාන" පාර්ලිමේන්තුවක් තුළ "රජා තැනීමේ" කාර්යභාරය කවුරුන් සතු වේදැයි යන කුතුහලයද ඇවිස්සෙයි. මහ මැතිවරණ ප්‍රතිඵල ඔස්සේ එබඳු "හෝන්දු මාන්දු" බවක් ඇති වුවහොත් මැයි මාසයේ අටවා ගැනෙන නව ආණ්ඩුවට "වාරුව" සැපයීමේදී ප්‍රාන්තීය පක්ෂවල "මුක්කුව" තීරණාත්මක සාධකයක් බවට පත් වෙන්නේ, එක පක්ෂයකටවත් නොගෑවී "නොබැඳි පිළිවෙතක්" ගෙන යන අතර පක්ෂ දෙක සමඟම මුකුළු කරමින් සිටින කුඩා කණ්ඩායම්වලට ද අලුත් දේශපාලන වලංගු බවක් ලබා දෙමිනි. මෙවර මහ මැතිවරණයේ "සංධානගතවීම්" ඔස්සේ දක්නට වූ සැලකිය යුතු විපර්යාසයක් වූයේ බීජේපීය සහ කොංග්‍රසය සමඟ ගියවර වෙන් වෙන්ව ගොනු වී සිටි තමිල්නාඩු හිටපු මහ ඇමැති කරුණානිධිගේ ඩීඑම්කේ සහ මහ ඇමැතිනි ජයලලිතා ජයරාම්ගේ ඒඩීඑම්කේ පක්ෂ දෙක තම තමන්ගේ පැති මාරු කර ගැනීමය.
ඔරුව කොයි අත පෙරැලුණත් හරි යැයි කිව හැකි අන්දමේ නිරික්ෂණයක්ද එක් සමීක්ෂකයෙකුගෙන් ගිය සතියේදී පළ විය. "භාරතීය ජනතා පක්ෂයටම ලැබෙන ආසන සංඛ්‍යාව ඉහළ යන අතර, ජාතික ප්‍රජාතන්ත්‍රවාදී සන්ධානය තුළ එහි සගයන්ගේ ආසන ගණන අඩු වෙනු ඇත. අනෙක් අතට, කොංග්‍රස් ආසන සංඛ්‍යාව අඩු වෙන අතර, එහි සගයන්ගේ සහ තුන්වන බලවේග පක්ෂවල ආසන ගණන ඉහළ යනු ඇත."
මෙවැනි තත්ත්වයක් හට ගත්විට බලවේග අතර යළි පෙළගැස්මක් ඇති විය හැකි බවද අවසාන මොහොතේදී ඒ පැත්තේ සිට මේ පැත්තට පනින අය වැඩි වනු ඇතැයිද එම අනාවැකියෙන් වැඩිදුරටත් කියැවිණි.
මන්ත්‍රීවරුන් 545 කින් සැදුම්ලත් ලෝක් සභාවට පත් කැරෙන මන්ත්‍රීන් දෙදෙනෙකුට ඡන්ද බලය නොමැති හෙයින්, ආණ්ඩුවක් නොවැටී පවත්වා ගෙන යාමට අවශ්‍ය අවම මන්ත්‍රී සංඛ්‍යාව 272 ක් වෙයි.
මෙවර මහ මැතිවරණය ඉන්දියාවේ අතිශය ජනාකර්ෂණීය තනිකඩයා ලෙස සැලැකෙන 79 හැවිරිදි අගමැති වජ්පායි සහ රටේ ඉතාම ගරු කටයුතු වැන්දඹුව ලෙස සැලැකෙන සෝනියා ගාන්ධි අතර ජනතා පිළිගැනීම උරගා බැලෙන තරගයක් ලෙස සරල ලෙස විස්තර කිරීමේ වෑයමක් මෙන්ම ආගමික අන්තවාදයේ අත්තිවාරම මත ගොඩ නැඟුණු දක්ෂිණාංශික මතවාදය සහ අනාගමික ප්‍රජාතන්ත්‍රවාදී බලවේග අතර දේශපාලන සටනක් ලෙස වඩා ගැඹුරු ලෙස විග්‍රහ කිරීමේද ප්‍රයත්න ද දක්නට වෙයි.
1989 දී ලෝක් සභාවේ ආසන දෙකක නොවැදගත් බලවේගයක් ලෙස ඉන්දීය පාර්ලිමේන්තු ක්‍රමය තුළින් මතු වූ දේශපාලන බලයේ කළලයක් වූ බීජේපීය අවුරුදු කිහිපයක් තුළ රටේ ඉතාම ස්ථාවර සභාග ආණ්ඩුව දක්වා වර්ධනය කරගැනීමට හැකි වීම, මූලික වශයෙන් අගමැති වජ්පායිගේ ආකර්ෂණීය දේශපාලන ප්‍රතිරූපය ඔස්සේ ලත් ජයග්‍රහණයක් ලෙස සැලැකේ. අන්ත ආගම්වාදී "කුම්භාණ්ඩයන්ගේ" පක්ෂයක් ලෙස ජාතිකව සහ ජාත්‍යන්තරව සැලැකුණු බීජේපීයට නව මුහුණුවරක් ලබා දීමට වජ්පායි සමත් වූ බව ඔහුගේ විවේචකයෝ ද පිළි ගනිති. නේරු - ඉන්දිරා යුගවල වමට බර මැද මාවතේ සිට දකුණට බර මැද මාවතක් ඔස්සේ ඉන්දියාව ගමන් කිරීමට පටන් ගත්තේ පශ්චාත් නේරු යුගයේ කොංග්‍රස් නායකත්වයට පත් පෙරළිකාරයකු ලෙස සැලැකෙන නරසිංහ රාඕ යටතේය. මේ අනුව, වර්තමාන ඉන්දියාව ආර්ථික ක්ෂේත්‍රයේදී දකුණට බර ප්‍රතිසංස්කරණ මාවතක පැවැතීම හුදෙක් වජ්පායිගේ ප්‍රතිපත්තිවල ප්‍රතිඵලයක්ම නොවේ; නොවැළැක්විය හැකි ජගත් ප්‍රවනතාවලට අනුගත වෙමින් පෙරට ඇදුණු තර්කානුකූල ප්‍රතිඵලයකි. අනෙක් අතට, බටහිර විරෝධය සහ මුස්ලිම් විරෝධය ඔස්සේ ජාත්‍යන්තර සහ ජාතික වශයෙන් අන්තවාදයේ අගාධයකට රට ඇද දමනු ඇතැයි බොහෝ විචාරකයනට පෙනුණු බිජේපීයේ දේශපාලනයට නතු වූ ඉන්දියාව, දකුණු ආසියාව තුළ ඇමරිකාවේ ඉතාම වැදගත් "පාර්ශ්වකරුවා" බවට පත් වීමත්, ජන්ම වෛරයකින් වෙන්වී සිටි පාකිස්තානය සමඟ සංහිඳියාවක් ඇති කැර ගැනීමට, බීජේපීයේ "හින්දූත්වය" බාධාවක් කර නොගැනීමත් වජ්පායිගේ සාධන අතුරෙහි කැපී පෙනේ. ජාතික ප්‍රජාතන්ත්‍රවාදී සංධානයේ මුළු මැතිවරණ ව්‍යාපාරයම, වජ්පායිගේ පෞද්ගලික ප්‍රතිරූපය වටා ගොඩ නඟා ඇත්තේ අවුරුදු පහක් තුළ ඉන්දියාව සුපිරි ආර්ථික බලවතකු බවට පත් කිරීමේත් පකිස්තානය සමග ඇති කැර ගත් සංහිඳියාව, අර්ධමහාද්වීපය තුළ ස්ථාවර සාමයක් බවට පත් කිරීමේත් ප්‍රතිඥාව සමඟය. පසුගිය දෙසැම්බරයේදී පැවැති ප්‍රාන්තීය මැතිවරණ හතරකින් තුනක්ම ජය ගනිමින්, කොංග්‍රසය පරාජිත තරගකරුවකුගේ අවාසිදායක ඉසව්වක් තුළ සීමා කිරීමට හැකි වීම, ඡන්ද දේශපාලනයේදී ජයග්‍රාහක මානසිකත්වයකින් සිය අනුගාමිකයන් උද්දාම කරවීමට වජ්පායි නායකත්වය විසින් උපයෝගී කැර ගෙන තිබේ. ඉන්දීය ඡන්දදායකත්වයේ වැදගත් කොටසක් වන මුස්ලිම්වරුන් වෙත මිත්‍රත්වයේ හස්තය දිගු කිරීමේ අලුත් ප්‍රවනතාවක්ද වජ්පායිගේ නායකත්වය යටතේ දැක ගත හැකි විය.
ජාතික ප්‍රජාතන්ත්‍රවාදී සංධානයේ මෙම ප්‍රතිපත්තිමය පදනම අභියෝගයට ලක් කරන කොංග්‍රසය, ආර්ථික පෙරමුණේදී වජ්පායි නායකත්වය හෑල්ලුවට ලක් කරන්නේ සංගයක් නැතිව ජාතික සම්පත් විනාශ කරන වත්මන් පෞද්ගලිකරණ ප්‍රවනතාව වෙනස් කරමින්, ප්‍රතාපවත් සංවර්ධන ප්‍රයත්නයකට උර දෙන බවට ප්‍රතිඥා දෙමිනි. මූල්‍ය අංශවලදී තරගකාරිත්වයට දිරි දෙන අතරම, රාජ්‍ය බැංකුවලට පුළුල් නිදහසක් සහ නව අවස්ථා ලබා දෙන බවට එය ප්‍රතිඥා දෙයි. යටිතල පහසුකම් ඇතුළු ප්‍රධාන අංශවලදී රාජ්‍ය අංශය ශක්තිමත් කිරීම එහි තවත් ප්‍රතිඥාවකි. ඇමරිකා එක්සත් ජනපදය සමග සබඳතා තර කර ගැනීමේදී පමණට වැඩියෙන් අවනත වීමේ පිළිවෙතක් ගෙන යන වජ්පායි පාලනය, පාකිස්තානය සමග සාමයක් ඇති කර ගැනීමට යන්නේ ඉන්දියාවේ ජාතික යහපත ගැන එතරම් තැකීමක් නැතිව බවට ද කොංග්‍රසය චෝදනා කරයි. පාකිස්තානය ගැන සිය පිළිවෙත පස්වසරක් තුළ පස්වාරයක් වෙනස් කිරීමට තරම් වජ්පායි "වැනෙනසුළු" වී යැයිද එය කියා සිටී. සම්ප්‍රදායික ඉන්දීය දේශපාලනයේදී මැතිවරණ කාලයේදී මතු වන "තුන්වන බලවේගවල" අනිස්ථිර පෙළගැසීම් මෙන් නොව, වඩා ස්ථාවර ජාතික පදනමක් ඇති විකල්ප සාධක වන කොමියුනිස්ට් පක්ෂ ඇතුළු වාමාංශික දේශපාලන පක්ෂවල සහාය ඇද ගැනීමට අනුබල දෙන සාපේක්ෂ වශයෙන් වමට බර මැද මාවත් දේශපාලන පරිපාටියක් ඔස්සේ වමේ සහයෝගය ගොනු කර ගැනීමේ උපාය මාර්ගයක් අනුව, කොංග්‍රස් පිළිවෙත සැකසී තිබේ. 79 හැවිරිදි වජ්පායි සහ 57 හැවිරිදි සෝනියා අතර "ප්‍රතිරූප ඝට්ටනය" ඔස්සේ ඡන්ද ව්‍යාපාරය සමස්තයක් වශයෙන් ඉදිරියට ඇදුණේ පොදුවේ ප්‍රශ්න දෙකක් උඩ ජාතික මට්ටමේ විවාදයක් ඇවිළ යද්දීය.
</ART>
<ART>
ඉන්දීය - 2
ඉතාලි ජන්මයක් ඇති, කිතුනු පසුබිමකින් මතු වූ සෝනියා ගාන්ධිගේ නායකත්වය ඉන්දියාවට පිළිගත හැකි ද? ඉන්දීය ජන්මයක් අති නායකත්වයක් තෝරා ගැනීමට කොහෙත්ම නොහැකි තරමට කොංග්‍රස් පක්ෂය ජාතික වශයෙන් බංකොලොත් ද?
නූතන භාරතයේ නිර්මාතෘවරුන් දෙදෙනාගෙන් කෙනෙකු වන ජවහර්ලාල් නේරුගේ මුනුපුරාණන් මෙන්ම ඉන්දිරා ගාන්ධිගේ පුත්‍රයා වන රජිව් ගාන්ධි විසින් සිය ජිවන සහකාරියක් ලෙස ගාන්ධි නිවසට කැන්දා ගෙන එනු ලැබ දශක තුනක කාලයක සිට ගාන්ධි පවුලේ දුක - සැප, බෙදා ගත් සෝනියා ගාන්ධිගේ සුදුහම නිසාම ඇය ඉන්දීය දේශපාලනයේදී අවලංගු කාසියක් ලෙස ඉවතලෑ යුතු ද?
බීජේපීය විසින් ඉතා ආක්‍රමණශීලී ස්වරයකින් ගෙන යනු ලබන සෝනියාගේ විදේශ සම්භවය පිළිබඳ ප්‍රශ්නය, හින්දුත්වයේ දේශපාලන ආකල්පය අනුව සැලකෙන්නේ ඉන්දීය ජාතිකත්වය පරදේශ ව්‍යාධියෙන් බේරාගැනීමේ ප්‍රශ්නයක් ලෙසය. විදේශීය සම්භවයක් ඇති කිසිවෙකුට ඉන්දියාවේ නායකත්වයට පත්විය නොහැකි වන පරිදි නීති ගෙන ඒමට ජාතික ප්‍රජාතන්ත්‍රවාදී සන්ධානය සිය ප්‍රතිපත්ති ප්‍රකාශනයෙන් ප්‍රතිඥා දී ඇත්තේ, සිය ප්‍රධාන ප්‍රතිවාදිනිය වන සෝනියා ගාන්ධි එල්ලය ලෙස ඇතිවය. එහෙත්, කොංග්‍රසයේ අති බහුතරය මෙන්ම ඉන්දීය වාමාංශය ඇතුළු බීජේපී විරෝධි බොහෝ දේශපාලන බලවේගද එම ස්ථාවරය දකින්නේ පසුගාමි, ප්‍රතිගාමි ප්‍රවේශයක් මෙන්ම මානව හිමිකම් විරෝධී ස්ථාවරයක්ද ලෙසය. ඒ අතරම, වර්ගවාදිත්වයට නෑකම් කියන තර්කයක් ලෙස සෝනියා විරෝධය දකින එම බලවේග, හින්දුත්වයෙන් දේශපාලනිකව පිරිහුණු බීජේපී නායකත්වයෙන් යුත් ජාතික ප්‍රජාතන්ත්‍රවාදී සන්ධානය පටු දේශප්‍රේමය තුළ සරණාගතයින් බවට පත්වෙමින් සිය දේශපාලන බංකොළොත්බව පිළිබිඹු කරන බවද කොංග්‍රස් හිතවාදී කොටස්වල මතය වී තිබේ.
කෙසේ වුවද ඉතාලි ජන්ම සාධකය නිකම්ම බැහැර කළ නොහැකි සිල්ලර අවලාදයක් ලෙස නොතැකිය යුතු බව කොංග්‍රස් පක්ෂය විසින් අවබෝධ කරගෙන ඇති බව පෙනේ. රජිව් ගාන්ධිගේ "කපාපු පලුවක්" සේ පෙනෙන රාහුල් ගාන්ධි, පවුලේ දේශපාලන උරුමයක් ලෙස ජනවරමින් ලියාපදිංචිය ලද කොංග්‍රස් බලකොටුවක් වන අමෙති ආසනයේ කොංග්‍රස් පක්ෂ අපේක්ෂකයා ලෙස සටන් වැදීමත්, අපේක්ෂිකාවක නොවුණත් සිය මෑණියන්ගේ සහ සොහොයුරාගේ ඡන්ද ව්‍යාපාරයේ ආකර්ෂණීය සංකේතයක් ලෙස ප්‍රියංකා විසින් ප්‍රබල දේශපාලන කාර්යභාරයක් බාර ගනු ලැබීමත් මෙයට නිදසුන්ය. දිවංගත රජිව් ගාන්ධිගේ යෝධ ප්‍රතිරූපය වෙත දිගු කළ දෑත් ඇතිව ඡායාවක් මෙන් ඉදිරියට ඇදෙන රාහුල්ගේ රුව දැක්වෙන පෝස්ටරය කොංග්‍රස් ඡන්ද ව්‍යාපාරයේ ප්‍රධාන ආකර්ෂණයක් බවට පත්ව තිබේ. මේ අතර, ඇතැම් විචාරකයන් පෙන්වා දෙන්නේ ගාන්ධි පවුලේ උරුමය ජාතික නායකත්වය ඔස්සේ ඉදිරියට ගෙන යාමේ සැබෑ වරම අවසානයේදී හිමිවනු ඇත්තේ දේශපාලනයේදී ජනතාව වෙත වඩාත් සමීප බවක් පෙන්නුම් කරන ප්‍රියංකාට බවය. සිය දරු දෙදෙනා තරමක් ලොකු මහත් වන තුරු පවුලේ දේශපාලන උරුමය රැකදීමේ "අන්තර්වාර කාර්යභාරය" පිරිමි දරුවා වන රාහුල්ට පැවැරීමට ගාන්ධි පවුලේ සාමාජිකයන් අතර කතිකාවකදී තීරණය වූ බව එක් වාර්තාවකින් කියැවිණ. සිය මවගේ ඉතාලි ජන්මය අවලාදාත්මක අවියකට යොදා ගනිමින් කොංග්‍රසයට පහර ගසන විවේචකයන්ට පිළිතුරු දෙන රාහුල් බොහෝ විට සිය ප්‍රතිප්‍රහාරය අවසන් කරන්නේ මේ වදන්වලිනි. "දේශපාලනයට ගියාට පස්සේ මගේ පියා දැකගන්නට මට ලැබුණේ දවසේ පැය විසිහතරෙන් එක පැයක් පමණි. ඒ අනුව ඉන්දියානුවකු වීමට මට ඉගැන්වූයේ මගේ මවයි."
මේ අතර දේශපාලන පවුල් බලයේ දැඩි විවේචකයකු වන 'ටයිම්ස් ඔෆ් ඉන්ඩියා' පත්‍රයේ හිටපු කර්තෘ ඉන්දර් මල්හෝත්‍රා කියන්නේ ඉන්දීය දේශපාලනය මත ආධිපත්‍යය දැරීමට ප්‍රභූ පවුල්වලට ලැබී තිබුණු කාලය අවසන් වී ඇති බවයි. ප්‍රාන්තීය වශයෙන් එබඳු පවුල් බලයක් රැක ගත හැකි වුවත් ජාතික වශයෙන් එවැන්නක් තවත් පැවැතිය නොහැකි බව කියන ඔහු, තිස්තුන් හැවිරිදි රාහුල් තවම නායකත්වයට අවශ්‍ය අත්දැකීම් ලබා නැතැයි පෙන්වා දෙයි.
මේ අතර 79 වැනි වියෙහි පසුවන වජ්පායි පිටුපස, බීජේපී නායකත්වයේ සෙවණැල්ල ලෙස නියෝජ්‍ය අගමැති ලාල් ක්‍රිෂ්ණ අද්වානි කැපී පෙනෙයි. බටහිර හිතවාදියෙකු මෙන්ම ඊශ්‍රාලයේ මිතුරෙකුද වන අද්වානි, වජ්පායිගේ අනුප්‍රාප්තිකයා වනු ඇතැයි ඇමරිකාව විසින් ද සැලැකෙතත්, වජ්පායි මෙන්ම තමන් ද එකම පරම්පරාවට අයත් බව දැන් 76 වැනි වියේ පසුවන නියෝජ්‍ය අගමැතිවරයා කියයි.
</ART>
<ART>
ඇති දෙයින් සැනසීමට වඩා නැති දේ ගැන ළතැවීම බොහෝ අය ගේ සිරිත ය. නැති දේත් ඇති කරගෙන තමන් යා යුතු ඉලක්කය වෙත ළඟා වන්නෝ අතළොස්සකි. පනස් හත් වසරක නිදහස් ඉන්දීය ඉතිහාසයේ ප්‍රථම වරට හින්දු නොවන, සික් ජාතිකයකු භාරතයේ අගමැති බවට පත්වන්නේ නැති දේ ගැන ළතැවීම නිසා නො ව ඇති දේට වැඩි යමක් පතා කැපවීම නිසාවෙනි. පුංචි පැලක ඉපිද, සියක් කෝටියක් ජනතාව ගේ නායකයා බවට පත්ව සිටින මේ අපූරු මිනිසා සැබැවින් ම ආදර්ශයකි. මේ ඉන්දීය නව අගමැති ආචාර්ය මන්මෝහන් සිං ගේ ජීවන ගමන පිළිබඳ සටහනකි.
පාකිස්තානෙ උපන් ඉන්දීය අගමැති
අධිරාජ්‍යවාදීන් ගේ සැලැස්ම අනුව ඉන්දියාවට තම නිදහස වෙනුවෙන් පාකිස්තානය හිලව්වට තැබිය යුතු අවස්ථාව එළැඹිණි, තම මාතෘ භූමියේ නිදහස පතා සටන් කළ මහත්මා ගාන්ධි, නේරු ඇතුළු පුරෝගාමීනට ඉතා අසීරු එහෙත් අතිශය තීරණාත්මක තීන්දුවකට එළැඹිය යුතු විය. අවසානයේ මහත්මා ගාන්ධි මෙ සේ ප්‍රකාශ කෙළේ ය. "මාගේ එක ම අරමුණ ඉන්දියාවේ නිදහස යි, එනිසා ඉන්දියාවේ නිදහසත්, අභ්‍යන්තර ගැටුම් ඇතිවීම වැළැක්වීම සඳහාත් පාකිස්තානය වෙන් ව යෑමේ යෝජනාවට මම එකඟ වෙමි."
සියවස් ගණනාවක් එකට පැවැති දේශයක් දෙකඩ වීමේ අවස්ථාව එ සේ උදා වෙත් ම ඉන්දියාවත් පාකිස්ථානයත් බෙදා වෙන් කර දේශසීමා සටහන් කැරෙන හෝරාව ද එළැඹියේ ය. ඒ තීරණාත්මක හෝරාවේ දී එහෙත් උතුරු පංජාබයේ "ගාව්" ගම්මානයේ විසූ කුර්මුක් සිං තම දරු පවුල ද සමග පාකිස්තානු දේශ සීමාවෙන් ඉන්දීය සීමාවට පැනගත්තේ ය. එතැන් සිට පිරිමි දරුවන් හතර දෙනකු ගෙන් හා ගැහැනු දරුවන් හය දෙනකු ගෙන් යුතු කුර්මුක් සිං - අම්රිත් ගවුර් පවුල දිවි ගෙවූයේ අම්රිට්සාර් හි සුප්‍රසිද්ධ රන්දෙවොල අසල කුඩා නිවසක ය. අද ඉන්දියාවේ දාහතර වන අගමැතිවරයා බවට පත් ව සිටින්නේ එදා තම දහහතර වන වියේ දී දෙමාපියන් ගේ දෑතේ එල්ලී පාකිස්තානු දේශ සීමාවෙන් පැනගත් මන්මෝහන් සිං ය. එදා මන්මෝහන් සිං උපන් ගම්මානය අද අයිති වන්නේ පාකිස්ථානයට ය. වියළි පලතුරු විකුණන පුංචිපහේ කඩයක හිමිකරුවකු වූ මන්මෝහන් සිං ගේ පියාට තම දූ දරුවනට උගැන්වීමට මහා ලොකු හයියක් නො තිබිණි. එහෙත් පවුලේ සෙසු දරුවන් අතරින් කුඩා මන්මෝහන් අපූරු හාදයකු වන බවට පියා අනුමාන කෙළේ ය. මන්මෝහන් සිං ගේ මලණුවන් වන සුර්ජිත් සිං පවසන ආකාරයට ඔවුන ගේ පියා, මිය යෑමට පෙර "මන්මෝහන් කවදාහරි දවසක ඉන්දියාවේ අගමැති වෙනවා" යැයි නිතර දෙවේලේ කීමට පුරුදු ව සිටි බව කියයි. මන්මෝහන් සිං ගේ පියා වූ කුර්මුක් සිං අද ජීවතුන් අතර නැතත්, ඔහු ගේ සිතුවිල්ල ම ප්‍රාර්ථනාවක් වී එය ම අද යථාර්ථයක් වීමෙන් පෙනී යන්නේ දරුවකුට හරිමඟ පෙන්නා දීමටත්, ඉහළ ම ආශිර්වාදය ලබා දීමටත් සමත් මිහිපිට ජීවමාන එක ම බලවේගය දෙමාපියන් ය යන්න ය.
කුර්මුක් සිං මහතා තම පුතා රටේ අනාගත අගමැති වන්නේ ය යන අනාවැකිය එදා පළ කරන්නට ඇත්තේ හිතළුවක් ලෙසින් නො ව, තම පුතු ගේ ක්‍රියා කලාපය දැකීමෙනි. මන්මෝහන් සිං නිතර දෙවේලේ ඇලී ගැලී සිටියේ පොතපත සමඟිනි. තම සොහොයුරු සොයුරියන් කුමක් කළත්, කීවත්, ඒ වෙත ඇදී නො ගිය ඔහු සැම විට ම පොතකට ම එබීගෙන සිටි බව අද ඔහු ගේ බාල සොහොයුරා සිහි කරන්නේ අප්‍රමාණ සෙනෙහසිනි. සිය පමණ දැන ගත් මන්මෝහන් සිං තම මාපියනට පීඩා කිරීම වෙනුවට තෝරා ගත්තේ, අවශ්‍ය දේ ලබා ගත හැකි වෙනත් විකල්ප මාවත් ය. පහසුකම් නැති නිවසකින් පහසුකම් ඉල්ලා හඬා වැටෙනු වෙනුවට ඔහු පාරට බැස්සේ ය. වීදි ලාම්පුවෙන් නිදිවරා ගෙන පොත පත හැදෑරුවේ ය. ඔහු ගේ ආරම්භක පාසල වූයේ ද සුබසාධක සමාජයක් විසින් මෙහෙය වන සමාජ සේවා පාසලකි. සාමාජිකයන් බහුල සාම්ප්‍රදායික පවුලක් වූ තම නිවස තුළ හිඳ සිත එක අරමුණක තබාගෙන යමක් උගැනීම උගහට වූයෙන් "වල්පල්" දොඩමින් කාලය කා දමනු වෙනුවට මන්මෝහන් ගේ කාලය පොතපත ඇසුරෙහි ගෙවුණු බව ඔහු ගේ බාල සොහොයුරා කියයි.
එලෙස ඉතා ඕනෑකමකින් හා දැඩි කැපවීමකින් අධ්‍යයන කටයුතුවල නියැලුණු මන්මෝහන් සිං ට තම දක්ෂතාව නිසා ම පන්ජාබ් විශ්වවිද්‍යාලයයෙන්, අනතුරු ව දිල්ලි නගරයේ අර්ථශාස්ත්‍රය උගැන්වෙන <FRWD>'Delhi School of Economics'</FRWD> උසස් අධ්‍යාපන ආයතනයෙත් අධ්‍යාපනය ලැබීමට අවස්ථාව ලැබිණි. එහි ප්‍රතිඵලයක් වශයෙන් ලද ශිෂ්‍යත්වයෙන් ඔක්ස්ෆර්ඩ් හා ක්‍රේම්බ්‍රිජ් යන ලොව සුපතල විශ්වවිද්‍යාලයයන්ට ඇතුළත් වූ හෙතෙම ආර්ථික විද්‍යාව පිළිබඳ ආචාර්ය උපාධිය දිනාගත්තේ ය. ඔහු ගේ ජීවන ගමන අතිශය ඉහළ තලයක් කරා රැගෙන ඒමට එකී අධ්‍යාපනය ප්‍රමුඛ වීය. අතිශය දුෂ්කර, අගහිගකම්වලින් පිරි තම ජීවිතයේ ආරම්භක කාලපරිච්ඡේදයට දිරියෙන් මුහුණ දුන් මන්මෝහන් සිං, 1957 වසරේ දී පංජාබ් සරසවියේ ගුරු මඬුල්ලට එක්වීමෙන් තම වෘත්තීය ජීවිතය ආරම්භ කළේ ය. අනතුරු ව 1969-71 වසරවල දිල්ලි විශ්වවිද්‍යාලයයේ අන්තර්ජාතික වෙළෙඳාම පිළිබඳ මහාචාර්යවරයා ලෙසත්, 1976 වසරේ දී ජවහර්ලාල් නේරු විශ්වවිද්‍යාලයයේ ගෞරව මහාචාර්ය ධුරයේත් කටයුතු කෙළේ ය. ඔහු උගත් සෑම විශ්වවිද්‍යාලයයක ම ආචාර්ය වරයකු ලෙස ද සේවය කිරීමට තරම් ඔහු සමතෙකි විය.
දිගු කලක් විශ්වවිද්‍යාලයීය ක්ෂේත්‍රයට සම්බන්ධ ව කටයුතු කරමින් ආර්ථික විද්‍යාව පිළිබඳ කෘති සම්පාදනය කරමින් තම දැනුම බෙදා දුන් නිසාවෙන් ම මෙතෙක් ඉන්දියාවේ අගමැති ධූරයට පත් වැඩි ම උගත්කමක් ඇති අගමැතිවරයා බවට පත්වන්නේ ද මන්මෝහන් සිං ය. ඔහු අධ්‍යයන කටයුතු මගින් ලබා ගත් ආචාර්ය උපාධිවලට අමතර ව මේ වන විට ඔහුට හිමි ව ඇති සම්මාන ආචාර්ය උපාධි සංඛ්‍යාව විස්සකි. එකී සම්මාන උපාධි විස්සෙන් එකොළහක් ම පිරිනමා ඇත්තේ ඉන්දීය විශ්වවිද්‍යාලයයන් මඟිනි. ඒ තරමට ම ඔහු විසින් තමන් උපන් රටට කරන ලද සේවාව විශිෂ්ට ය. ඉන්දීය නව ආර්ථික ප්‍රතිසංස්කරණ ක්‍රියාවලියේ පියා ලෙස සැලැකෙන මන්මෝහන් සිං සමාජ ජීවිතයේ දී තම දෑත් කිලිටි කර නොගත්තෙක් ද වෙයි. සිය පිළිබිඹුව විශිෂ්ටත්වයට පත් කිරීමෙහිලා මේ තත්ත්වය ඔහුට මහෝපකාරී විය. මෙකී පසුබිම යටතේ ඔහු ක්‍රියාකාරී දේශපාලනයට පිවිසෙන්නේ අනූව දශකයේ මුල් භාගයේ දී ය. ඒ අනුව 1991 වසරේ දී ඉන්දියාවේ පාලන බලයට හිමිකම් කී පී.එන්. නාරසිම්මරාඕ අගමැති ගේ රජයේ මුදල් අමාත්‍ය ධුරයට පත් මන්මෝහන් සිං, එවකට ඉන්දියාව මුහුණ දුන් දැඩි ආර්ථික අර්බුදයෙන් රට ගොඩ ගැනීමේ බාරධූර කටයුත්ත ජයග්‍රාහී ලෙස අවසන් කිරීමට සමත් විය. එහි දී බ්‍රිතාන්‍ය අගමැතිනි මාග්‍රට් තැචර් අනුගමනය කළ ආර්ථික පිළිවෙත ඔහු ඉන්දියාවට හඳුන්වා දුන්නේ ය. එය ඔහු ගේ නාමය ඉන්දියාවෙත්, විදේශ රටවලත් ඉහළින් සනිටුහන් කරන්නටත්, ඔහුට ඉහළ කීර්තියක් අත්කර දෙන්නටත් හේතු විය.
වීවෘත ආර්ථික පිළිවෙත අනුගමනය කරමින් තම රට ඉදිරියට ගෙන යා යුතු යැයි කල්පනා කරන නව අගමැතිවරයා රාජ්‍ය මට්ටමේ ඉහළ ම ආර්ථික උපදේශක සේවාවන්ට දායකවීමෙන් විශාල පලපුරුද්දක් ලබා ඇත්තෙකි. තම ජනතාව ආර්ථික අගාධයෙන් ගොඩ ගැනීම සඳහා ම තමන් ආර්ථික විශේෂඥයකු බවට පත් වූයේ යැයි කියන ඔහු, එතෙක් ඉන්දියාවේ ක්‍රියාත්මක වූ සෝවියට් රුසියානු ආර්ථික මොඩලය අහෝසි කෙළේ මුදල් අමාත්‍යවරයා වූ කල්හි ය. හෙතෙම දැන් රටේ අගමැතිවරයා බවට පත් ව සිටී. ඔහු දැන් ප්‍රතිඥා දී සිටින්නේ "ඉන්දියාව ආර්ථික ප්‍රතිසංස්කරණයේ ආදර්ශයක් කරන බවට ය." ඉන්දීය පුරවැසියකුට ලැබෙන පද්ම විභූෂණ නමැති ඉහළ පෙළේ ගෞරව නාමය හා නික්කි ආසියානු සම්මානය ඇතුළු අනේක ගෞරව සම්මානයන් ගෙන් පිදුම් ලැබ සිටින මන්මෝහන් සිං කොතරම් නම්බුනාම ලැබුව ද "පොළොවේ පය ගසා සිටින අති සරල මිනිසෙකැ" යි ඔහු ගේ සොහොයුරු සුර්ජිත් කියයි. සෑම විට ම දුප්පතුන් හා ඔවුන් ගේ ආර්ථික අහේනිය පිළිබඳ ව කනගාටුවට පත් වන මන්මෝහන් සිං, දිළින්දන්ට ආර්ථික අගාධයෙන් ගොඩ ඒම සඳහා අතහිත දිය යුතු ය යන මතයෙහි පිහිටා කටයුතු කරන්නකු ලෙස ද ප්‍රකට ය.
එදා මහ මැතිවරණයට තරග නොකොට ම මුදල් ඇමැතිවරයා වූ මන්මෝහන්සිං මෙදා රටේ අගමැති වූයේ ද ජනතාව අතරට ගොස් ඡන්දය ඉල්ලීමකින් තොර ව ය. එනිසා ම දෝ මෙවර අගමැති ධුරය සඳහා ඔහු ගේ නම යෝජනා වෙත් ම ඔහු කීවේ, මම දේශපාලනයට ඒම ම අහම්බයක්. අද වන තුරුත් මට දේශපාලනය තේරුම් ගන්න බැරි වෙලයි තියෙන්නෙ. මට වඩා අගමැතිකමට සුදුසු අය බොහෝ දෙනෙක් කොංග්‍රසයේ ම ඉන්නවා." යනුවෙනි. එහෙත් වික්ටර් හියුගෝ ගේ සුප්‍රසිද්ධ කියමන වන "යම් සිතිවිල්ලක් ක්‍රියාවෙහි යෙදවිය යුතු වේලාව පැමිණි කල්හි ලොව කිසිදු බලවේගයකට එය වැළැක්විය නොහැක්කේ ය" යන්න තම උදාන වාක්‍ය කොට ගත් මන්මෝහන් සිං අගමැති වීම ද ඔහු ගේ උදාන වාක්‍ය අනුව ම සිදු වූවා වැනි ය.
නිදහස් ඉන්දියාවේ පනස් හත් වසරක ඉතිහාසයේ හින්දු නොවන පළමු අගමැතිවරයාත්, ඉන්දියාවේ හා ලෝකයේ පළමුවන සික් ජාතික අගමැතිවරයාත් වන්නේ මන්මෝහන් සිං ය. සිය කෝටියක ජනතාවට නායකත්වය දීමේ භාරදූර වගකීම පැවැරී ඇති 71 වැනි වියේ පසුවන මන්මෝහන් සිං දූවරුන් තිදෙනකු ගේ පියෙකි. ඔහු ගේ බිරිය කුර්සරන් ගවුර් ය. සික්වරුන් ගේ ලා නිල් පැහැති සාම්ප්‍රදායික හිස් වැස්මක් නිරන්තරයෙන් හිසලා ගෙන සිටින මොහු ස්වදේශීය කපු රෙද්දෙන් මසන ලද කුර්තා ඇඳුමටත්, එළවළුවලටත් දැඩි කැමැත්තක් දක්වන්නෙකි.
1932 සැප්තැම්බර් 26 වැනි දා පංජාබයේ දිළිඳු ගොවි පවුලක උපන් මන්මෝහන් සිං සිය අප්‍රතිහත ධෛර්ය නිසාවෙන් ම අද භාරත දේශයේ අග්‍රාමාත්‍ය ධුරය හොබවන ආචාර්ය මන්මෝහන් සිං බවට පත් ව සිටී. ඔහු ගේ ඒ කැපවීම හා මඟ පෙන්වීම මතුවටත් එලෙස ම පවතීනම් එය භාරතයේ මතු යහපතට හේතුවනු නිසැක ය.
රවී රත්නවේල්
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට...
ඉසිපතන ආදි ශිෂ්‍ය සමුළුව
කොළඹ ඉසිපතන විද්‍යාලයේ ආදි ශිෂ්‍ය සංගමයේ එක්සත් රාජධානිය ශාඛාවේ වාර්ෂික මහා සභා රැස්වීම මෙම සති අන්තයේ දී ලන්ඩන් නුවර 'ලිහිණියා' ආපන ශාලාවේ දී පැවැත්වීමට විධිවිධාන යොදා තිබිණි. ප්‍රධාන සංවිධායක සුසන්ත සුවඳරත්න මහතා අප සමඟ පවසා සිටියේ මෙවර සභා රැස්වීම වඩාත් වැදගත් වන්නේ මෑත දී එක්සත් රාජධානියට පැමිණ සිටින තරුණ ආදි ශිෂ්‍යයන් සියල්ලක් ම පාහේ එකතු කොට සංගමයේ තනතුරු බොහොමයක් ඔවුන් වෙත ප්‍රදානය කිරීමට සංගමය බලාපොරොත්තුවෙන් සිටින බවය. දැනට සංගමයේ සභාපති ධූරය ගැමුණු පීරිස් සහ ලේකම් ධූරය අයිවන් බස්නායක යන මහත්වරුන් විසින් හොබවනු ලැබේ. සංගමයේ ක්‍රිකට් අංශයේ සංවිධායක කටයුතු ජයම්පති පෙරේරා මහතා විසින් කරනු ලබයි. තම මව් පාසලට විවිධාකාරයෙන් උපකාර සපයන මෙම ආදි ශිෂ්‍ය සංගමය පසුගිය වසරවල විද්‍යාලීය ක්‍රිකට් කණ්ඩායම සඳහා මුදලින් සහ රගර් කණ්ඩායමට භාණ්ඩමය ආධාර සපයා ඇති බව ද සුවඳරත්න මහතා අප සමග පැවසුවේය.
රසායනික බෝම්බ ප්‍රහාර කුමන්ත්‍රණයක්
රසායනික බෝම්බ ප්‍රහාරයක් මහා බ්‍රිතාන්‍ය කෙරෙහි එල්ල විය හැකි යැයි සැකයක්, බ්‍රිතාන්‍ය සහ ඇමෙරිකා එක්සත් ජනපද බුද්ධි පරීක්ෂණ අංශ තුළ පැන නැගී ඇති බව පසුගියදා බී.බී.සී. ප්‍රවෘත්ති අංශය ප්‍රකාශ කළේ ය. 'ඔස්මියම් මෙට්රොක්සයිඩ්' නම් භයානක රසායනික මූල ද්‍රව්‍යයකින් නිෂ්පාදනය කර ඇති අතර මෙම මූල ද්‍රව්‍යය මිනිසාගේ ඇස්, පෙනහලු සහ සමට ඉතා අහිතකර ලෙස බලපාන බව විශේෂඥයන් පවසා තිබිණි. මෙම ප්‍රහාරයට සාමාන්‍ය බ්‍රිතාන්‍ය පුරවැසියන් ඉලක්ක වී ඇති අතර බොහෝ විට ලන්ඩන් නුවර ජනාකීර්ණ ස්ථානවල දී පුපුරුවා හැරීමට සැලසුම් කොට තිබිණි. මෙම ප්‍රහාරය පිටුපස අල්ක්වයිඩා ව්‍යාපාරයේ කටයුතුවලට සහාය දෙන්නන් ගේ සැලැස්මක් විය හැකි බව ආරක්ෂක අංශ පවසා තිබිණි. සැලැස්ම හෙළි කරගැනීමට හැකි වූයේ දෙපිරිස් අතර සිදුවූ දුරකථන හුවමාරු ආරක්ෂක අංශ මගින් හසු කරගැනීමේ හේතුවෙනි. ඔසාමා බින් ලාඩන් සහ ඔහුගේ පිරිස් මෙම භයංකර බෝම්බ ඇෆ්ගනි්තානයේ දී අත්හදා බලා ඇති බව ආරක්ෂක අංශ හෙළිදරව් කළේ ය.
ආගමන විගමන ඇමතීනී ඉල්ලා අස්වෙයි
බ්‍රිතාන්‍ය ආගමන විගමන කටයුතු භාර ඇමතීනී බෙවලි හියුජ් මහත්මිය වෙත විපක්ෂයෙන් නැඟුණු චෝදනාවක් නිසා පසුගියදා තනතුරෙන් ඉල්ලා අස්වූවාය. ඇය වෙත එල්ල වූ චෝදනාව වූයේ බලධාරීන් විසින් කලින් අවවාද කොට තිබියදීත් නැගෙනහිර යූරෝපීය ජාතිකයින් පිරිකට ව්‍යාජ ලිපි ගොනු තිබියදීත් බ්‍රිතාන්‍යයට ඇතුළුවීමට වීසා ලබාදීමේ සිද්ධියකි. ඉල්ලා අස්වෙමින් ඇමැතිතුමිය තමා අතින් නොදැනුවත්ව සිදුවූ වරද පිළිගත් නමුත් කිසි කෙනෙක් මේ ගැන තමාට කලින් දැනුම් දීමක් හෝ අවවාද කිරීමක් හෝ නොකළ බව කියා සිටියා ය. ඇය ගේ එම ප්‍රකාශයට පිළිතුරු වශයෙන් අගමැති කාර්යාලය පවසා සිටියේ මීට වසරකට ඉහත දී අදාළ ආයතන මඟින් ඇමැතිවරිය දැනුවත් කළ බව ය. අගමැති ටෝනි බ්ලෙයාර් විසින් වහා ඇයගේ පුරප්පාඩුව සඳහා ඩෙස් බ්‍රවුන් මහතා පත් කිරීමෙන් අනතුරුව තමා ආගමන විගමන වත්මන් තත්ත්වය ගැන වහා සමීක්ෂණයක් අරඹන බවට පොරොන්දු දුන්නේ ය. එහි ප්‍රතිඵලයක් වශයෙන් පසුගිය 6 වැනි දා ආගමන විගමන අංශවල බලධාරීන් අගමැති කාර්යාලයට ගෙන්වා බ්ලෙයාර් අගමැතිවරයා පවසා සිටියේ වහා ක්‍රියාත්මක වන පරිදි ආගමන විගමන මගඩි නවතා දැමිය යුතු බව ය. සියලුම ආගමන විගමන නීති වහා තද කළ යුතු බව ද හෙතෙම පැවසුවේය. මෑතක දී සිට ව්‍යාජ අධ්‍යාපනික තොරතුරු සහ බොරු විවාහ ලියවිලි පෙන්නුම් කරමින් ලබාගන්නා වීසා ප්‍රමාණය ඉතාමත් ඉහළ මට්ටමක පවතින බව තම අංශවලට ලැබෙන තොරතුරුවලින් හෙළිවෙන බව ස්වදේශ කටයුතු අමාත්‍ය ඩේවිඩ් බලන්කම් මහතා පවසා සිටියේ ය. මේ ගැන තමා වහා ක්‍රියා කරන අතර අවශ්‍ය නීති සම්පාදනය කරන බව ද ඒ මහතා පවසා සිටියේ ය. වැරැදි ලෙස රට තුළට පැමිණ සේවය කරන විදේශිකයින්ගෙන් රටේ දළ ජාතික නිෂ්පාදනයට විශාල සහයෝගයක් ලැබෙන බැවින් නව නීති සම්පාදනයේ දී ඔවුන්ට අසාධාරණයක් නොවිය යුතු බව ද අගමැතිවරයා පෙන්වා දුන්නේය.
සාම ක්‍රියාදාමයට නව අගමැතිගෙන් ප්‍රතිඥා
සාම ක්‍රියාදාමය නොකඩවා පවත්වාගෙන යන බවත් නෝර්වේ රජයට අමතරව ඉන්දියානු රජයේ සහයෝගයත් ඒ සඳහා ලබාගන්නා බවත්, නව අගමැති මහින්ද රාජපක්ෂ මහතා බී.බී.සී. සිංහල ප්‍රවෘත්ති අංශය වන සංදේශය හමුවේ පසුගියදා ප්‍රතිඥා දුන්නේ ය. ජනාධිපතිනිය විසින් ආරම්භ කරන ලද සාම ව්‍යාපෘතියේ සියලුම වගකීම් එතුමිය භාර ගෙන ඇති අතර අගමැති වශයෙන් තමා එයට සම්පූර්ණ සහයෝගය ලබා දෙන බව රාජපක්ෂ මහතා පවසා සිටියේ ය. මෙතෙක් සාම ක්‍රියාදාමයට හවුල්ව ඇති සියලුම ජාත්‍යන්තර කොටස්වල පමණක් නොව ශ්‍රී ලංකාවේ සියලුම දේශපාලන අංශවල සහයෝගය ද මේ සඳහා තමා බලාපොරොත්තු වන බව ඒ මහතා වැඩිදුරටත් කියා සිටියේය.
ස්ථාවර රජයකට කඳුරට ජනතා පක්ෂයේ සහයෝගය
කඳුරට ජනතා පක්ෂයේ නායක පී. චන්ද්‍රසේකරන් මහතා "සංදේශයට" කතා කරමින් පවසා සිටියේ වඩාත් ස්ථාවර සහ මනා බලයක් ඇති අගමැතිවරයෙකුට සහයෝගය දීමට තම පක්ෂයේ අකමැත්තක් නොමැති බවත් සාම ක්‍රියාදාමය ඉදිරියට ම ගෙන යතත් වතු ජනතාවගේ කම්කරු ප්‍රශ්න පිළිබඳ නව වැඩපිළිවෙළක් ඉදිරිපත් කරන රජයකටත් සහයෝගය දීමට අදහස් කර ඇති බව ය. තමා සංදේශයට කතා කිරීමට පෙර තමා කිලිනොච්චියට ගොස් එල්.ටී.ටී.ඊ. නායකත්වය මුණ ගැසුණු බවත් සාම ක්‍රියාදාමය කෙරෙහි මුල සිටම සහයෝගයක් නොදුන් ජනතා විමුක්ති පෙරමුණ සාම ක්‍රියාදාමයට නිසි ලෙස පිවිසේදැයි සැකයක් එල්.ටී.ටී.ඊ. නායකත්වය තුළ ඇතැයි චන්ද්‍රසේකරන් මහතා සංදේශයට කීය. තමා කදිරගාමර් මහතා සමග කලින් සාකච්ඡා පැවැත්වූවත් නව අගමැති මහින්ද රාජපක්ෂ මහතාත් සමගත් සාකච්ඡා පවත්වා තමා සෑහීමකට පත් වුවහොත් එම නායකත්වයට සහයෝගය ලබා දෙන බව ඔහු වැඩිදුරටත් පවසා සිටියේ ය. කෙසේ නමුත් ලක්ෂ්මන් කදිරගාමර් මහතා පත් නොවී රාජපක්ෂ මහතා අගමැති තනතුරට පත් වීම ගැන චන්ද්‍රසේකරන් මහතා වඩාත් සතුටු වන බව අවසාන වශයෙන් පැවසුවේය.
ලංකා වතු කම්කරු කොංගස්‍රයෙන් සන්ධාන රජයට සහායක් නැතිලු
ලංකා වතු කම්කරු කොංග්‍රස් පක්ෂයේ උප සභාපති ආර්. යෝගරාජන් මහතා සමඟ බී.බී.සී. සංදේශය කළ සාකච්ඡාවක දී ඒ මහතා කිසි විටෙකත් සන්ධාන රජයට සහයෝගයක් ලබා දීමට සූදානම් නොමැති බව පවසා සිටියේ ය. තම පක්ෂය නව රජයත් සමඟ සාකච්ඡා කිරීමට මාන බලමින් සිටිනවා යැයි සමහර පිරිස් ප්‍රචාරය කළත්, එහි කිසිම සත්‍යයක් නොමැති බව ඒ මහතා පවසා සිටියේය. තම පක්ෂය මැතිවරණයේ දී එක්සත් ජාතික පක්ෂයත් සමග හවුල්ව කටයුතු කළත්, ස්වාධීනව කටයුතු කරන බවට ඔහු ප්‍රතිඥා දුන්නේ ය.
ජනතා විමුක්ති පෙරමුණෙන් ආදර්ශ කිහිපයක්
තම පක්ෂය සන්ධාන ගත වූයේ ඒ තුළින් පක්ෂ නායකත්වය බලතල ලබා ගෙන සුඛ විහරණය කිරීමට නොව සැබෑ ආදර්ශයක් ජනතාවට ලබාදීමට යැයි ජනතා විමුක්ති පෙරමුණ කොළඹ කණ්ඩායමේ නායක විමල් වීරවංශ මහතා බී.බී.සී. ප්‍රවෘත්ති සේවයේ සිංහල අංශයට පවසා ඇත. ඒ මහතා එසේ පැවසුවේ, "ජනතා විමුක්ති පෙරමුණේ ජයග්‍රහණයට මහත් කැපවීමක් කළ ඔබ වැනි කෙනෙක් අමාත්‍ය තනතුරක් ලබා නොගන්නේ මන්දැ"යි ඇසූ ප්‍රශ්නයකට පිළිතුරු වශයෙනි. මැතිවරණ කාලයේ දී ම තම දේශපාලන මණ්ඩලය විසින් අමාත්‍ය ධූර 4 ක් තීරණය කළ අතර ඒ සඳහා අනුර දිසානායක, කේ.ඩී. ලාල්කාන්ත, විජිත හේරත් සහ චන්ද්‍රකාන්ත විජේසිංහ යන මහත්වරුන් පත්වන අතර නියෝජ්‍ය අමාත්‍ය තනතුරු සඳහා බිමල් රත්නායක, සුනිල් හඳුන්නෙත්ති, නිහාල් ගලප්පත්ති සහ සමන්ත විද්‍යාරත්න යන මහත්වරුන් පත් වෙනු ඇතැයි පැවසුවේය. මෙවර මහා මැතිවරණයේ දී තම පක්ෂය ලද ජයග්‍රහණයෙන් පැහැදිලි වන්නේ ජනතාව නව නායකත්වයක් පතන බවත්, ගතානුගතික දේශපාලනමය ක්‍රියාදාමයන්ට ගරු නොකරන බවත් ය. තම පක්ෂය කෙරෙහි මහජනතාව තබා ඇති දැඩි විශ්වාසය මල් පල ගන්වමින් ආදර්ශමත් පාලනයක් ගෙනයාමට ජනතා විමුක්ති පෙරුණ දැඩි ලෙස කැපවී සිටින බව ද විමල් වීරවංශ මහතා පැවසුවේ ය.
</ART>
<ART>
න්‍යෂ්ටික රහස් විකිණීම
පකිස්ථානයේ න්‍යෂ්ටික රහස් නීති විරෝධී ව වෙනත් රටවලට විකිණීමේ ජාවාරමට සම්බන්ධ බුහාරි සෙයිඩ් අබු තාහිර් නැමැති ශ්‍රී ලාංකිකයා අත්අඩංගුවට ගත් බව මැලේසියානු අගමැති අබ්දුල් අහමඩ් බදාවි මහතා චීනයේ සංචාරයක් අතරතුර ඉකුත් සතියේ මාධ්‍යයන්ට ප්‍රකාශ කිරීමත් සමඟ පකිස්ථාන න්‍යෂ්ටික රහස් ජාවාරම යළි කලඑළියට පැමිණ තිබේ. අත්අඩංගුවට ගත් අබු තාහිර් න්‍යෂ්ටික රහස් විකිණීමේ ජාවාරමට සම්බන්ධ බවට මුලින් තොරතුරු හෙළි කළේ ඇමරිකානු ජනාධිපති ජෝර්ජ් බුෂ් මහතා ය. ඉකුත් පෙබරවාරියේ දී ප්‍රකාශයක් කළ ඇමරිකා ජනාධිපතිවරයා පකිස්ථානය න්‍යෂ්ටික අවි රහස් ඉරානයට, ලිබියාවට හා උතුරු කොරියාවට විකුණා ඇති බවට ඔප්පු වී ඇති බව කියා සිටියේ ය. මේ තත්ත්වය අන්තර් ජාතික ආරක්ෂාව කෙරෙහි ඉතා අහිතකරව බලපාන බව කී ඇමරිකානු ජනාධිපතිවරයා, ජාවාරමට සම්බන්ධ වූවන් පිළිබඳ තොරතුරු හෙළි කළේ ය.
ඒ අනුව පකිස්ථාන න්‍යෂ්ටික වැඩසටහනේ පියා සේ සැලකෙන අබ්දුල් කදීර් අවාන් ශ්‍රී ලාංකික අතරමැදි අබුතාහිර් මගින් ඉහත රටවලට න්‍යෂ්ටික රහස් විකිණූ බව ඔහු පැවසීය.
ඇමරිකා ජනාධිපතිවරයා ගේ හෙළි දරව්ව අනුව පකිස්ථාන රජය විද්‍යාඥ අබ්දුල් කදීර් ඛාන් නිවාස අඩස්සියට පත් කළේ ය. ගනුදෙනුවට සම්බන්ධ ලාංකිකයා අත්අඩංගුවට ගන්නා ලෙස ජෝර්ජ් බුෂ් මැලේසියාවෙන් ඉල්ලා සිටි නමුත් ගෙවුණු සතිය වන තෙක් මැලේසියාව ඒ ගැන උනන්දු නොවී ය. මැලේසියා අගමැති වරයාගේ පුත් කමල්දීන් අබ්දුල්ලා අබුතාහිර් ගේ ඉතා සමීප ම මිතුරා වීම ඊට හේතුව ලෙස ද වාර්තා විය. එහෙත් න්‍යෂ්ටික අවි රහස් ත්‍රස්තවාදීන් අතට පත් වීමේ අවදානමත් ඒ මගින් ලෝක පැවැත්මට එල්ල වන තර්ජනය පිළිබඳවත් එල්ල වූ අන්තර් ජාතික පීඩනය යටතේ අවසානයේ දී අබු තාහිර් අත්අඩංගුවට ගෙන තිබේ. න්‍යෂ්ටික රහස් විකිණීම පිළිබඳ ඉකුත් පෙබරවාරියේ ප්‍රකාශයක් කළ ඇමරිකානු රහස් ඔත්තු ඒජන්සි (සී.අයි.ඒ) අධ්‍යක්ෂ ජෝර්ජ් ටෙනම් ගනු දෙනුව ගැන පූර්ණ තොරතුරු හෙළි කළේ ය.
ඇමරිකානු පුවත්පත් වාර්තා කළ අන්දමට ජර්මානු ජාතිකයකු, ඊශ්‍රායල ජාතිකයකු හා තවත් ලාංකික කාන්තාවක ද ලොව හෙල්ලූ මේ ජාවාරමට සම්බන්ධ ය. මේ කියන අනෙක් ශ්‍රී ලාංකික කාන්තාව අබු තහිර් ගේ සාජාහි පරිගණක සමාගමක සේවය කළ බව පැවසේ. එහෙත් ඇය පිළිබඳ තොරතුරු දැන ගන්නට ලැබී නැත.
මැලේසියානු පොලිසිය පෙබරවාරියේ අබු තාහිර් ගෙන් ප්‍රශ්න කළේ ය. එහි දී ඔහු පැවසුවේ මේ රහස්වලට තමා සම්බන්ධ කරන බවට තර්ජනය කොට ශ්‍රී ලංකාවේ ඔත්තු සේවා නියෝජිතයකු කප්පමක් ලබාගත් බවකි. හැරී ජයවර්ධන නම් ඔහුට තමා ඇමරිකන් ඩොලර් ලක්ෂ 17 ක් ගෙවූ බවත් අබු තාහිර් කීවේ ය. අබු තාහිර් ගේ එම ප්‍රකාශය සමඟ යළිත් ජාවාරමට ශ්‍රි ලාංකිකයකු ගේ නම ඈදුණි. යම් හෙයකින් අබු තාහිර් හැරී ජයවර්ධන නැමැත්තාට කප්පම් ගෙවා තිබුනහොත් එයින් පෙනී යන්නේ පකිස්ථාන න්‍යෂ්ටික අවි ජාවාරමේ මුල් ම තොරතුරු ශ්‍රී ලාංකිකයකු දැන සිටි බව ය. ඒ සමඟ උභතෝකෝටික ගැටලු මතු විය හැකි ය. මේ නිසා ශ්‍රී ලංකා බලධාරීන් අබු තාහිර් ගේ ප්‍රකාශය පිළිබඳ පූර්ණ පරීක්ෂණයක් පැවැත්වුවත් ශ්‍රී ලංකාවේ ඔත්තු සේවාවක එවැන්නෙක් නො සිටි බව සනාථ විය.
හැරී ජයවර්ධන කප්පම් ලබාගත්තේ ය යන සිද්ධිය සම්බන්ධව 'සිළුමිණ' ට අදහස් දැක්වූ ශ්‍රී ලංකා විදේශ ඔත්තු සේවාවේ ඉහළ පෙළේ නිලධාරියකු කීවේ එය අබු තාහිර් ගැලවීමට කළ ප්‍රකාශයක් බව ය. අබු තාහිර් කියන කාල සීමාවේ දී විදේශ ඔත්තු සේවාවේ කිසිවකු ඔහු ගැවසුණු ප්‍රදේශවලට ගොස් නැති බවත් ඔහු සමඟ කිසිම සබඳතාවක් පැවැත්වූ බවට තොරතුරක් අභ්‍යන්තර පරීක්ෂණවල දී ලැබී නැති බවත් එම නිලධාරියා කීය.
පකිස්ථාන න්‍යෂ්ටික රහස් විකුණූ බවට චෝදනා ලද අබ්දුල් කදීර් ඛාන් එරට ජාතික වීරයෙකි. ලොව නිල වශයෙන් න්‍යෂ්ටික බලය හිමි එකම මුස්ලිම් රට පකිස්ථානය යි. මුස්ලම් ලෝකයට න්‍යෂ්ටික බලය අත්කරදුන් 'වීරයා' වන විද්‍යාඥ අබ්දුල් කදීර් ඛාන් නිවාස අඩස්සියට පත්වීම සමඟ එයට එරෙහිව පකිස්ථානය පුරා උද්ඝෝෂණ පැන නැගුණි. ඒ සමඟ පකිස්ථාන ජනාධිපති ජනරාල් පර්වේස් මුෂාරෆ් වෙත පිටු 12 ක ලිපියක් යැවූ කදීර් ඛාන් තමා ඉරානය, ලිබියාව හා උතුරු කොරියාව යන රටවලට න්‍යෂ්ටික අවි තාක්ෂණය ලබාදුන් බව පිළිගත්තේ ය. පසු ව එරට රූපවාහිනියක් ඔස්සේ ජාතිය ඇමැතු අබ්දුල් කදීර් ඛාන් න්‍යෂ්ටික රහස් විකිණීම පිළිබඳ සමාව අයැදියේ ය. ජාවාරමට පකිස්ථාන රජය හෝ ජනරාල් මුෂාරෆ් ගනුදෙනුවට සම්බන්ධ නැති බව ද ඔහු පාපෝච්චාරණය කළේ ය. එයින් පසු ජනරාල් මුෂාරෆ් ඔහුට සමාව ප්‍රදානය කළත් මේ ගනු දෙනු සිදු වූයේ පකිස්ථාන රජය දැනුම්වත් ව බව අන්තර් ජාතික මාධ්‍ය වාර්තා කර තිබිණි. සී.අයි.ඒ. අධ්‍යක්ෂ ජෝර්ජ් ටෙනට් අනුව න්‍යෂ්ටික අවි තාක්ෂණය කුඩා රට වලට හිමිවීමෙන් පසු එම රටවල් සෙසු විශාල රටවලට තර්ජනය කිරීමට න්‍යෂ්ටික අවි යොදා ගැනීමේ ප්‍රවණතාවක් පවතී.
පකිස්ථාන න්‍යෂ්ටික අවි රහස් මේ ගනුදෙනුවේ දී අල් කයිඩා සංවිධානය ද ශ්‍රී ලංකාවේ කොටි සංවිධානය වැනි ත්‍රස්තවාදීන් අතට පත්ව ඇත් ද යන්න පිළිබඳව සී.අයි.ඒ. සංවිධානය පරීක්ෂණ පවත්වාගෙන යයි. යම් හෙයකින් ඒවා ත්‍රස්තවාදය අතට පත් වී නම් එය ලෝක විනාශය දක්වා දුරදිග යන බව අන්තර් ජාතික මාධ්‍ය වාර්තා කරයි.
ත්‍රස්තවාදීන් අතට න්‍යෂ්ටික අවි රහස් පත් වී ලොව සෑම රටකටම තර්ජනයක් බව න්‍යෂ්ටික බලය සහ ශ්‍රී ලංකාව  <FRWD>(NUCLEAR AND SRI LANKA)</FRWD> නමැති පොත ලියූ මේජර් චන්දන වීරකෝන් පෙන්වා දෙයි. ඔහු පෙන්වා දෙන පරිදි න්‍යෂ්ටික අවි තැනීමට බහුලව යොදා ගනු ලබන්නේ යුරේනියම් හා ප්ලූටෝනියම් ය. ආවර්තිතා වගුවේ පහත පේළිවල දැක්වෙන ඕනෑ ම විකිරණ ශීලී ඛනිජයකින් න්‍යෂ්ටික අවි තැනිය හැකි බවට සංකල්පයක් පවතී. එහෙත් ඒ සඳහා හොඳ ම මූලද්‍රව්‍ය යුරේනියම් හා ප්ලූටෝනියම් බව මේජර් වීරකෝන් කියයි.
මේවා අවම වශයෙන් කිලෝ 06 ක් තිබේ නම් න්‍යෂ්ටික පිපිරවීමකට සෑහෙන බව ඔහු ගේ මතය යි. ඒත් විකිරණශීලී ද්‍රව්‍ය කිලෝ 06 ක් ප්‍රවාහනයට එවැනි සිය ගුණයක් බර පරිවාර ද්‍රව්‍ය අවශ්‍ය ය. තාක්ෂණික දැනුමක් අවශ්‍ය බව ද ඔහු පවසයි. මේජර් චන්දන වීරකෝන්ට අනුව න්‍යෂ්ටික අවි කතාව ඇරැඹෙන්නේ දෙවන ලෝක යුද සමයේ ය. දෙවන ලෝක යුද්දය කෙළවරක් නැතිව ඇදී යන විට යුද්ධයේ ජය ඉක්මන් කර ගැනීමට න්‍යෂ්ටික අවි යොදාගත යුතු බව ජර්මන් නායක හිට්ලර් සිතුවේ ය. ජර්මානුන් න්‍යෂ්ටික අවි තැනීමට සැරසෙන තොරතුරු ඇමරිකාව අතට පත් වීමෙන් පසු කලබලයට පත් ඇමරිකාව පළමු ව ඉක්මන් වී න්‍යෂ්ටික බෝම්බයක් තනා තිබේ. හෙන්රි කූපර් නම් විද්‍යාඥයා තැනූ ලොව පළමු පරමාණු බෝම්බය ජන සංහාරයකට භාවිත වූයේ ජපානයේ දී ය.
මරාගෙන මැරෙන කමිකා සේ ගුවන් නියමුවන්ගෙන් හෙම්බත්ව සිටි ඇමරිකාව හිරෝෂිමා හා නාගසාකි නගරයන්ට පරමාණු බෝම්බ හෙළා ජපානය යටත් කර ගත්තේ ය.
පසුව සෝවියට් දේශයත් අනතුරුව බ්‍රිතාන්‍යය, ප්‍රංශය හා චීනයත් න්‍යෂ්ටික අවි තනා ලෝකයේ යුද බලවත්තු වූහ. මේ අතර පකිස්ථානය සමඟ දෙවරක් ද චීනය සමඟ එක්වරක් ද යුද වැදී සිටි ඉන්දියාව ද තම ආරක්ෂාවට න්‍යෂ්ටික අවි තැනීමට තීරණය කළේ ය. 1974 දී ඉන්දිරා ගාන්ධි ගත් තීරණයක් අනුව ඉන්දියාව ද න්‍යෂ්ටික අවි තාක්ෂණයට පිවිසේ ය. ඒ වනවිට න්‍යෂ්ටික බලවතකු වූ රුසියාවේ සහාය ඉන්දියාවට ලැබෙන්න ඇතැයි විශ්වාස කැරේ. මේජර් වීරකෝන් ලියූ ග්‍රන්ථය අනුව ඉන්දියාව න්‍යෂ්ටික බලය අත්පත් කරගත් පසු සැකයෙන් පසු වූ චීනය පාකිස්ථානයටත් න්‍යෂ්ටික අවි තාක්ෂණය ලබාදී ඇත. අනතුරුව පකිස්ථානය ද න්‍යෂ්ටික අවි හිමි බලවතකු බවට පත් විය.
ඉන්දියාව මේ වන විට කිලෝ මීටර 12,000 ක් දුරට යැවිය හැකි න්‍යෂ්ටික මිසයිලයක් තැනීමට අත්හදා බැලීම් කරයි. පකිස්ථානය ද එවැනිම අත්හදා බැලීමක නිරතව සිටින අතර සනාථ කරන ලද ඔත්තු සේවා වාර්තා අනුව 1999 දී ඔවුන් කිලෝමීටර 2000ක දුරක් යැවිය හැකි මිසයිලයක් අත් හදා බලා තිබිණි. පසුගිය සතියේ ද පකිස්ථානය ද න්‍යෂ්ටික මිසයිලයක් අත්හදා බැලූ නමුත් එය 1999 දී තැනූ එක මෙන් දුර යා හැකි එකක් නොවේ.
න්‍යෂ්ටික බලය උපදින්නේ ප්ලූටෝනියම් හෝ යුරේනියම් වැනි ඛනිජයක කුඩාම අංශුවක් වන පරමාණු න්‍යෂ්ටිය එක් කිරීමේ දී හෝ වෙන් කිරීමේ දී උපදින බලයයි. න්‍යෂ්ටික පිපිරවීමක දී මෙසේ ඇති වන බලය පිටතට මුදා හැරේ. පරමාණු න්‍යෂ්ටි දෙකක් එකතු කොට බලය උත්පාදනය විඛණ්ඩනය ලෙසත් න්‍යෂ්ටි වෙන් කිරීමේන් බලය ලැබීම ඛණ්ඩනය ලෙසත් හැඳින්වෙයි. න්‍යෂ්ටික අවි තාක්ෂණ රහස වන්නේ මේ ක්‍රියාදාමය සිදු කරන ආකාරය, එය පාලනය කිරීම, ආරක්ෂිත ව ප්‍රවාහනය කිරීම, මිසයිලයක හිස හෝ බෝම්බයක් ලෙස එය සකස් කරන ක්‍රියාදාමයකි. න්‍යෂ්ටික පිපිරවීමක දී තුන් ආකාරයකින් හානි සිදු වේ. එනම් පිපිරවීමේ දී සිදුවන කම්පනය, උෂ්ණත්වය ඉහළ යෑම නිසා පිළිස්සීම හා න්‍යෂ්ටික ද්‍රව්‍ය අංශු ලෙස පරිසරයට එක්වීම යි. මේ නිසා මෙතෙක් ලොව මිනිසා තැනූ භයානක ම අවිය න්‍යෂ්ටික අවිය යි.
න්‍යෂ්ටික අවිවලට එරෙහි ව ලොව ගිවිසුම් දෙකක් ක්‍රියාත්මක වේ. එයින් පළමුවැන්න යුද කාර්යයන් සඳහා න්‍යෂ්ටික අවි අත්හදා බැලීම තහනම් කරන ගිවිසුම ය. ලෝකයේ ඇතැම් රටවල් මෙයට අත්සන් තැබීම ප්‍රතික්ෂේප කර තිබේ. ඒ රටවල් එවැනි අත්හදා බැලීම්වල නිරත වෙයි. දෙවන ගිවිසුම න්‍යෂ්ටික අවි හිමි රටවලට තවදුරටත් එම අවි තොග වැඩි කිරීම තහනම් කරන්නකි. අන්තර් ජාතික පරමාණු බලශක්ති අධිකාරිය ලොව න්‍යෂ්ටික අත්හදා බැලීම් සම්බන්ධ ව විමසිල්ලෙන් හසු වේ. පකිස්ථාන න්‍යෂ්ටික අවි රහස් මුදලට විකිණීමේ ජාවාරම හෙළිවීමෙන් පසු අන්තර් ජාතික පරමාණු බලශක්ති අධිකාරිය පකිස්ථානයට පැමිණීමට අපේක්ෂා කළත් පකිස්ථානය ඊට අවසර දුන්නේ නැත. පකිස්ථානය විසින් න්‍යෂ්ටික රහස් විකුණන ලද්දේ ලිබියාවට, ඉරානයට හා උතුරු කොරියාවට බව ජෝර්ජ් බුෂ් හෙළි කළත් උතුරු කොරියාව සතුව සෑහෙන කලක සිට න්‍යෂ්ටික තාක්ෂණය තිබූ බවට වාර්තා පළ වී ඇත. මේ වාර්තා පවසන්නේ පකිස්ථානය වඩා දියුණු න්‍යෂ්ටික අවි නිපදවන ක්‍රම දකුණු කොරියාවට ලබා දී උතුරු කොරියාවේ තිබූ දියුණු මිසයිල තාක්ෂණය පකිස්ථානයට ලබා ගත් බවය.
මේජර් වීරකෝන්ට අනුව යම් රටක න්‍යෂ්ටික අවි අත්හදා බැලීමක් කරන විට, රටේ දළ ජාතික නිෂ්පාදිතයෙන් සියයට දහයක් පමණ වැය වන බවට පිළිගැනීමක් ඇත. අබුතාහිර් ගේ මැදහත් වීමෙන් න්‍යෂ්ටික රහස් ලබා දුන් ඉරානය, ලිබියාව, උතුරු කොරියාව යන රටවල් ආර්ථික ශක්තියෙන් ද පිරිපුන් ය. එබැවින් එම රටවල්වලට න්‍යෂ්ටික අවි නිපදවීම හැකියාවක් තිබේ. බාහිර රටවල් කිහිපයක් අතරේ සිදුවූ ජාවාරමකට ලාංකික අබු තාහිර් මැදිහත් වූ ආකාරය ඇමරිකානු ඔත්තු සේවා හෙළි කර තිබිණි. අවුරුදු 44 ක් වයසැති අබු තාහිර් මහනුවර ප්‍රදේශයේ ජීවත් වූ අයෙකි. අබු තාහිර් ගේ පරිගණක ව්‍යාපාර සාජා, මැලේසිායවේ ක්වාලාලම්පූර් හා පකිස්තානයේ විසිර පවතී. අබු තාහිර් ගේ පියා පකිස්ථාන විද්‍යාඥ අබ්දුල් ඛාන් ගේ සමීප හිතවතෙකි. ඒ හිතවත්කම මත තමා ගනුදෙනුවේ අතරමැදියා වූ බව අබු තාහිර් හෙළි කර තිබිණි. වරක් එක් ගනුදෙනුවක් වෙනුවෙන් අබු තාහිර්ට ලැබුණු මුදල ඇමරිකන් ඩොලර් තිස්පන් ලක්ෂයක් වීමෙන් ම මේ ජාවාරමෙන් කොතරම් මුදල් උපයා ඇත් ද යන්න පැහැදිලි වේ. ඇමරිකානු පුවත්පත් වාර්තා කළ අන්දමට අප්‍රිකාවේ කේප් ටවුන් නගරයේ හිඳ අවි රහස් ජාවාරමට හවුල් වූ බව කියන අෂාර් කර්නි නමැති ඊශ්‍රායල ජාතිකයකු ඇමරිකාවේ දී අත් අඩංගුවට පත්වීමෙන් පසු ජාවාරම ගැන තවත් තොරතුරු හෙළි වී ඇත.
'අගා ඛාන්' නම් පදනමක් යටතේ පවතින රෝහල්වලට විකිරණ යන්ත්‍ර සපයන මුවාවෙන් රටකින් රටකට න්‍යෂ්ටික අවි සඳහා මූලද්‍රව්‍ය සපයා තිබෙන බව වාර්තා විය. අගා ඛාන් පදනමට අයත් රෝහල් ලංකාවේ නොමැත. එහෙත් ලංකාවට කියා වෙනත් රටවලට යම් යම් දෑ සපයා තිබෙන බවට විශ්වාස කැරේ.
නිවාස අඩස්සියකට පත් වීමෙන් පසු විද්‍යාඥ ඛාන් කීවේ මේ ගනුදෙනුවට පකිස්ථාන රජයේ සම්බන්ධයක් නොමැති බව ය. එහෙත් ලැබී ඇති වාර්තා අනුව 1980 සිට 2003 දක්වා පකිස්ථාන හමුදාපතිවරුන් ලෙස සේවය කළ ජෙනරාල් මිර්සා අස්ලාම් බෙග් ජෙනරාල් ජෙහන්හිර් කර්මව් හා ජෙනරාල් පර්වේස් මුෂාරෆ් ද න්‍යෂ්ටික අවි රහස් වෙනත් රටවලට ලබා දීමට සම්බන්ධ බව පැවසේ. මේ අතර සුප්‍රකට ආරක්ෂක තොරතුරු සඟරාවක් වන ජේන්ස් ඩිෆෙන්ස් වීක්ලි සඟරාවේ මාර්තු කලාපයකට ලිපියක් ලියූ ඇන්ඩෘ කොචි හෙළි කළේ 2000 වසරේ පකිස්ථානයේ තිබූ අවි ප්‍රදර්ශනයක දී අබ්දුල් ඛාන් ගේ තාක්ෂණ දැනුම ප්‍රදර්ශනය කර තිබූ බව ය. ඒ අනුව පකිස්ථාන රජයේ අනු දැනුම ඇතිව අබ්දුල් ඛාන් මේ ගනුදෙනු කළ බව ඇන්ඩෘ කොචි සඳහන් කර තිබිණි. හෙළි ව ඇති තොරතුරු අනුව ඉකුත් කාලයේ දී අබ්දුල් ඛාන් උතුරු කොරියාවට පමණක් 12 වරක් ගමන් කර තිබිණි. ලිබියාවේ න්‍යෂ්ටික වැඩ සටහන සඳහා ද ඔහු ගේ දායකත්වය හිමි ව තිබිණි. අබු තාහිර් අතරමැදියා ලෙස හිඳ ඉටු කළ කාර්යය පිළිබඳ තොරතුරු ඉදිරියේ දී තවත් හෙළි වනු ඇති අතර මේ වන විට පැන නැග තිබෙන ගැටලුව පකිස්ථාන න්‍යෂ්ටික රහස් ලබා ගෙන ඇත්තේ ඉරානය, ලිබියාව හා උතුරු කොරියාව පමණක් ද යන්න ය.
ලෝකයේ වැඩි ම විකිරණශීලි මූල ද්‍රව්‍ය තොගයක් හිමි රට වූයේ පැරැණි සෝවියට් දේශය යි. යුරේනියම් මෙට්‍රික් ටොන් 1000ක් පමණද, ප්ලූටෝනියම් මෙට්‍රික් ටොන් 140 ක් පමණ ද එරට සතු ව තිබී ඇත. සෝවියට් දේශය බිඳ වැටීමෙන් පසු ඒවා රුසියානු හමුදාවේ ජනරාල්වරුන් අතරට පත්ව ඇත. ලොව වැඩි ම න්‍යෂ්ටික විද්‍යාඥයන් සංඛ්‍යාවක් සිටින්නේ සෝවියට් දේශයේ ය. ඔවුන්ට දැන් රැකියා අහිමි වී ඇත. මේ තත්ත්වය යටතේ මුදල් ඇති ඕනෑ ම අයකුට සෝවියට් විකිරණශීලි මූල ද්‍රව්‍යත්, විද්‍යාඥයනුත් ලබා ගැනීමේ හැකියාව තිබෙන බව නො රහසකි.
' න්‍යෂ්ටික බලය හා ශ්‍රී ලංකාව' පොත සඳහන් කරන පරිදි වරක් චෙච්නියාවේ බලාගාරයකින් 1990 දශකයේ දී මූලද්‍රව්‍ය සොරා ගෙන බෝම්බයක් තැනීමට ගත් උත්සාහයක තොරතුරු හෙළි විය. සාමාන්‍ය ක්‍රමය අනුව න්‍යෂ්ටික අවි භාවිත කරන්නේ මිසයිලයක් මගින් යැවීමෙනි. නො එ සේ නම් ගුවන් යානාවකින් ගොස් අත හැරීමෙනි. එහෙත් වාහනයක පටවා ගෙන ගොස් හැප්පීමෙන් ද එවැන්නක් පුපුරුවා හැරීමේ හැකියාව බැහැර කළ නොහැකි ය. ත්‍රස්තවාදීන් සතුව වඩා දියුණු මිසයිල තාක්ෂණයක් නැති වුවත් පිපිරවීමට ඉහත ක්‍රමය වුව යොදාගත හැකිය.
වෙනත් රටවලට තාක්ෂණය විකුණා මුදල් ලබා ගත් බව පකිස්ථාන විද්‍යාඥයා පිළිගත් නමුත් ඒ මුදල් කොපමණ ද යන්න පිළිබඳ හෝ ඒවා රැස්කර ඇත්තේ කොතන ද යන්න ගැන තොරතුරු තවමත් හෙළිවී නැත. එහෙත් අබු තාහිර් ගේ ව්‍යාපාරවල ඒ මුදල් තිබෙන බවත් සත්‍ය වශයෙන් ම අබු තාහිර් ගේ ව්‍යාපාර කළු සල්ලි සුදු කරන ස්ථානයක්  <FRWD>(Mony Loundry)</FRWD>  බවත් මතයක් පවතී.
කෙසේ වෙතත්, අවසානයේ දී ලොව කැළඹූ ජාවාරමකට ලාංකිකයකු ද හවුල් වූවා පමණක් නොව තවත් ලාංකිකයන් එයට සම්බන්ධ කර ගෙන ද ඇත. සිද්ධිය හෙළි වී මාස හතරක් යනතුරුත් මැලේසියාව අබු තාහිර් අත් අඩංගුවට ගැනීමෙන් වැළැකුණේ ප්‍රමාණවත් සාක්ෂි නොමැති බව කියමිනි. මාස හතරකට පසු ඔහු අත් අඩංගුවට පත් වී ඇතත්, ඇති සාක්ෂිත් විනාශ කරන්නට මාස හතර ඕනෑවටත් වැඩි බව බොහෝ දෙනා ගේ මතය යි.
(විදේශ තොරතුරු වාර්තා හා  <FRWD>Nuclear and Sri Lanka</FRWD> ග්‍රන්ථය ඇසුරෙනි.)
ප්‍රසන්න ෆොන්සේකා
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
ශ්‍රී ලංකා නිදහස් පක්ෂයේ උන්නතියට ලන්ඩනයෙන් ආධාර
ශ්‍රී ලංකා නිදහස් පක්ෂයේ උන්නතිය සඳහා මූල්‍යමය වශයෙන් දායක වීමට එම පක්ෂයේ ලන්ඩන් ශාඛාව පසුගියදා ප්‍රතිඥා දුන්හ. සෞඛ්‍ය ඇමැති නිමල් සිරිපාල ද සිල්වා මහතාගේ ලන්ඩන් සංචාරයේදී මෙම ප්‍රතිඥාව ලැබිණ. ලන්ඩන් ශාඛාවේ සභාපතිනි රානි බුලත්වල මහත්මියගේ නිවසේ පැවැති රාත්‍රි භෝජන සංග්‍රහයේ දීී පක්ෂයේ උන්නතියට හා නව ආණ්ඩුවේ ඉදිරි පැවැත්මට ආධාර වන යෝජනා මාලාවක් ද ලේකම් කීර්ති සුමනසේකර හා උපසභාපති සිසිර පෙරේරා ආදීන්ගෙන් ඉදිරිපත් විය.
භික්ෂූන් වහන්සේලාගේ පාපන්දු තරඟයක්...
ඉතාමත්ම දුර්ලභ දර්ශනයක් පසුගියදා ස්කොට්ලන්තයේ දී දැක ගන්නට ලැබිණි. බෞද්ධ භික්ෂූන් වහන්සේලා හය නමක් තම සුපුරුදු මහණ ඇඳුමින් මිදී පාපන්දු පාවහන් පැළඳ දහස් සංඛ්‍යාත ජනයා මවිතයට පත් කරමින් පාපන්දු තරගයකට සහභාගි වීමේ පුවතක් මහා බ්‍රිතාන්‍යයෙන් වාර්තා විය. ප්‍රතිවාදී පිල ලෙස සහභාගි වූයේ ස්කොට්ලන්තයේ ජනප්‍රිය සිනමා නළුවන් පිරිසකි. මේ තරගයෙන් ලැබුණු ආදායම යුද්ධවලින් පීඩා විඳි රටවල කුඩා ළමයින්ගේ පුනරුත්ථාපනය සඳහා වෙන් කොට තිබුණි. මේ තරගය ගෝල් 3 - 3 වශයෙන් ජය පරාජයකින් තොරව නිමාවට පත් විය. මෙලෙස තරග කළ ටිබෙට් ජාතික භික්ෂූන් වහන්සේලාට ඉන්දියාවේ තෂී ලුන්පෝ ආරාමයෙන් අවසර ලබා ගැනීමට සිදු විය. මහායාන බෞද්ධාගමට සම්බන්ධ භික්ෂූන් වහන්සේලා මේ තරගයට සහභාගි වුව ද ථෙරවාදී ධර්මය අදහන මහා බ්‍රිතාන්‍යයේ වෙසෙන සෙසු භික්ෂූන් වහන්සේලාගේ සහභාගිත්වයක් දක්නට නොලැබිණ. ටිබෙට් ජාතික භික්ෂූන් වහන්සේලා ස්කොට්ලන්තයට වැඩම කිරීමට ප්‍රධාන හේතුව වූයේ දලයි ලාමා තුමන් ගේ සංචාරයයි.
හැරි පොටර්  <FRWD>(HARRY POTTER)</FRWD> මුහුරත් උලෙළ ලන්ඩනයේ දී හැරි පොටර් වෘතාන්තයේ 3 වන කතා පුවත වන 'හැරි පොටර් ඇන්ඩ් ද ප්‍රිසනර් ඔෆ් ඇස්කා  <FRWD>(HARRY POTTER AND THE PRISONER OF ASKA)</FRWD> චිත්‍රපටයේ මුහුරත් උලෙළ පසුගිය සති අන්තයේ ලන්ඩනයේ දී මහත් උත්කර්ෂවත් ආකාරයෙන් පැවැත්විණ. මෙයට ප්‍රථම තිරගත වූ හැරි පොටර් චිත්‍රපට දෙකම සියලුම ආදායම් වාර්තා බිඳ දැමීමට සමත් වූ අතර නව චිත්‍රපටය ද එලෙසම සාර්ථක වන බවට කිසිම සැකයක් නැතැයි චිත්‍රපට විචාරකයෝ අනාවැකි පළ කළහ. හැරී ගේ චරිතය රඟන 14 වියැති ඩැනියල් රැඩිකිලිෆේ උත්සවයට සහභාගි වෙමින් වාර්තා කරුවන්ට පවසා සිටියේ, 'හැරි පොටර් චිත්‍රපට කෙරෙහි රසිකයින්ගේ ඇල්ම ඉතාමත් ම පුදුම සහගත බව ය."
නීතිඥයින් හා වෛද්‍යවරුන් අරගලයක
ලන්ඩන් නුවර වෙසෙන නීතිඥයින් සහ වෛද්‍යවරුන් පිරිසක් ලබන 12 වන දා ක්‍රිකට් තරගයකට සහභාගිවීමට නියමිත ය. ප්‍රථම වතාවට වෛද්‍ය හා නීති <FRWD>(LAW - MEDICAL)</FRWD> ක්‍රිකට් තරගයක් මෙලෙස පැවැත්වීමට සියලුම කටයුතු දැන් සූදානම් කොට හමාර ය. ලබන මස 12 වන හැරෝ නගරයේ හැරෝ වීල්ට් ක්‍රිකට්ක්‍රීඩා පිටියේ දී ඇරැඹෙන මෙම ක්‍රිකට් තරඟ ඉතාමත්ම උණුසුම් එකක් වෙනවාට නම් කිසිම සැකයක් නොමැත. එංගලන්ත ප්‍රාන්ත කණ්ඩායම්වලට ක්‍රීඩා කරන ක්‍රීඩකයින් කිහිප දෙනෙකු ද වෛද්‍ය කණ්ඩායමේ ඇති බවට තොරතුරු ලැබී ඇත. නීතිඥ කණ්ඩායමේ කැපී පෙනෙන ලක්ෂණය වන්නේ එකම පවුලේ සහෝදරයින් පස් දෙනෙක්ම ක්‍රීඩා කිරීමයි. එහි වඩාත් විශේෂත්වය වන්නේ එකම පවුලේ සහෝදරයන් පස් දෙනාම එංගලන්තයේ සේවය කරන නීතිඥයන් 5 දෙනෙකු වීමයි .
පොසොන් බැති ගී ලන්ඩනයේ රැව් දේ
පොසොන් උත්සවය සැමරීම වස් මියුරු භක්ති ගීත ප්‍රසංගයක් පසුගිය සති අන්තයේ දි ලන්ඩන් බෞද්ධ විහාරයෙහි පැවැත්විණි. මහා බ්‍රිතාන්‍යයේ ශ්‍රී ලංකා වැඩබලන මහ කොමසාරිස් සේනුකා සෙනවිරත්න මහත්මියගේ ප්‍රධානත්වයෙන් විශාල පිරිසක් සහභාගි වූ මේ උත්සවය පැවැත්වීම සඳහා මහා බ්‍රිතාන්‍යයේ ප්‍රධාන සංඝනායක ආචාර්ය මැදගම වජිරඥාන හිමියන්ගේ අනුශාසකත්වය ලැබී තිබිණ.
</ART>
<ART>
ගරීබ් හතාඕ... දේශ්... බචාඕ... (දුප්පත්කම දුරලා රට බේරා ගනිමු!)
ඉන්දීය නව රජය කොයිබට ද?
රොටියක් කා කහට උගුරක් බී බුලත්විටක් හපා එදිනෙදා ජීවිතය ගෙවන ඉන්දියාවේ දුගී දුප්පත් ජනතාවට කොටස් වෙළෙඳපළ හෝ අයි. ටී. තාක්ෂණය වනාහි තවත් "කුච්... කුච්... හෝතා හේ" හෝ "කොයි මිලි ගයා" වැනි බයිස්කෝපයකි.
ඉතාලි පීසාවට එරෙහි වු ඉන්දීය චපාති සටන අන්තිමට කෙළවර වූයේ දකුණු ඉන්දීය දේශපාලන මසාල තෝසය ද පීසාවට ඇල වී ගොස්, චපාතිය අකුළා ගැනීමෙනි. මහත්මා ගාන්ධි ගෙන් පසු ව තවත් සැබෑ ගාන්ධි කෙනකු පහළ වන තුරු ඉන්දියාවට වසර පනස් අටක් බලා සිටීමට සිදු විය. දිගු කාල පරිච්ඡේදයක අවසන එ සේ පහළ වු නායිකාව වන්නේ ඉතාලියේ සිට පැමිණි පනස් අට වියැති සෝනියා ගාන්ධි ය. ලෝකයේ විශාලතම ප්‍රජාතන්ත්‍රවාදී දේශයේ නායකත්වය එක පයින් ම ප්‍රතිකේෂ්ප කරමින් ඇය කියා සිටියේ "බලය මට අවශ්‍ය කරන දෙයක් නො වෙයි. මගේ ඉල්ලක්කයත් එය නො වෙයි. මගේ අභ්‍යන්තරික සිතුවිලි මට බල කරන්නේ ඉතා නිහතමාන ව තනතුරු අතහැර ඉන්දීය මාතෘ භූමියටත් එහි වෙසෙන දුප්පත් ජනතාවටත් සේවයක් කිරිමට යි." සෝනියා තමා නියම ගාන්ධි කෙනකු බව පෙන්වා දුන්නේ එ සේ ය. පාර්ලිමේන්තුවේ ආසන 543 න් 320 ක මන්ත්‍රීවරුන් එකහෙළා ම අගමැති තනතුර සඳහා ඇය නම් කරද්දී, බලයට ගිජු නො වූ සෝනියා, ඉන්දීය මහාද්වීපය හරහා මුළු මහත් ලෝකයට ම වැදගත් දේශපාලන පණිවිඩයක් දීමට සමත් වූවා ය. ශ්‍රී ලංකාවේ මෙන් ම ඉන්දියාවේ ද සංධාන ආණ්ඩු බලයට පත් වි ඇත. ඉන්දියානු කොංග්‍රස් පක්ෂය පෙරටු කොට ගත් සංධානයේ ඡන්ද ලකුණ 'අත' වූ අතර, මෙරට සංධානයේ ප්‍රධාන පක්ෂය වන ශ්‍රී ලංකා නිදහස් පක්ෂයේ ද සලකුණ 'අත' යි. ඉන්දියාවේ ගාන්ධිලා මෙන් ම ශ්‍රී ලංකාවේ ද බණ්ඩාරනායකලාට බෝම්බ, වෙඩි උණ්ඩ ඒ තරම් නුහුරු දේවල් නො වේ. ගාන්ධි සහ බණ්ඩාරනායකවරුන් ගේ අද යුගයේ විශේෂත්වය වන්නේ කලාපයේ වාමාංශික බලවේග සමග ඔවුන් බැඳී නොසැලෙන අත්වැල යි. දකුණු ආසියානු දේශපාලනයෙන් කලාපයේ දක්ෂිණාංශික ප්‍රතිගාමිත්වයට සහ ආගමික අන්තවාදයට කනේ පහරක් මේ මැතිවරණ ප්‍රතිඵලවලින් ලැබී ඇත.
ශ්‍රි ලංකාවේ මෙන් ම ඉන්දියාවේ ද වාමාංශික දේශපාලනය හිස එසවීම පිටුපස ඇති තවත් රහසක් වන්නේ ගෝලීයකරණය, විවෘත ආර්ථිකය, නිලධාරි වාදය, නාස්තිය, දූෂණය සහ වංචාවත් ජාති වාදයත් ඇට්ටි හැලෙන කුරුම්බා ඉත්තක් මෙන් ජනතා කතිරය නමැති මන්නයෙන් එකවර කපා දැමීම යි.
හිටපු ඉන්දීය අගමැති අතල් බිහාරි වජ්පායි හිත හොඳ මිනිසකු වූ අතර, ඔහු බළල් අතක් කර ගත් ඔහු වටා සිටි අද්වානිලා, ප්‍රමෝද මහජන්ලා, ජස්වාන්ට් සහ යෂ්වාන්ට් සිංලා සහ ජෝර්ජ් ෆර්ඩිනැන්ඩ්ලා රැඩිකල්වාදී බෝඩ්ලෑලි වන "විශ්ව හින්දු පර්ශද්", "රාශ්ත්‍රිය ස්වයං සේවා සංග්" සහ "ශිව් සේනා" බලවේගවලට යට වී පසුගිය මහ මැතිවරණයෙන් දක්ෂිණාංශික හිංදු ආගම්වාදය දිනවීම සඳහා මහජන මුදලින් ඉන්දීය රුපියල් බිලියන 4 ක් ප්‍රධාන පෙළේ දැන්වීම් සමාගම් වන "මැකෑන් එරික්සන්", "ලියෝ බානට්" "ඔගිල්වි සහ මතේර්" ආදීන්ට නොමසුරු ව ගෙවා දැමුවේ ශ්‍රී ලංකාවේ එක්සත් ජාතික පක්ෂය ද සැම දා මැතිවරණවල දි කරන්නාක් මෙනි. මේ සා විශාල දැන්විම් කන්දරාව කන් කරච්චලයක් සේ විවිධ රූපවාහිනී චැනලවලින්, පත්තර සඟරාවලින් සහ රේඩියෝවලින් තොර තෝංචියක් නැති ව මැතිවරණ සමයේ විකාශය වුවත්, අවසානයේ දී සිදු වූයේ භාරතිය ජනතා පක්ෂය හා සංධාන ගත වූ සියලු පක්ෂ සහ ඔවුන් ගේ නායකයන් වැල්ලේ තැනූ මාලිගා මුහුදු රැල්ලට ගසා ගෙන යන්නාක් මෙන් ප්‍රාන්ත පිටින් ම මහජන ඡන්දයෙන් සේදී යෑම යි. සියලු ජනමත සමීක්ෂණ සහ අනාවැකි ද දකුණු ඉන්දියාවේ "පෙරියාර් සාමිලා" ගේ දේශපාලන ග්‍රහ යෝගයන් ද මහජන කතිර බලය ඉදිරියේ ඇද වැටිණි. සුළි සුළඟකට හසු වූ කෙහෙල් කඳන් මෙනි. වජ්පායි සභාගයේ පතාක යෝධයන් සහ යෝධියන් වන ආන්ද්‍රා ප්‍රදේශ් මහ ඇමැති සහ තෙළිඟු දේශම් පක්ෂ නායක චන්ද්‍ර බාබු නායිදු තමිල්නාඩුවේ මහ ඇමැතිනිය වන අන්නා ද්‍රවිඩ මුන්නේට්ටු කලගම් නායිකා ජෙයරාම් ජෙයලලිතා, ගුජරාටි මහ ඇමැති නරේන්ද්‍ර මෝඩි, පමණක් නො ව, හිටපු විදේශ ඇමැතිවරයා වූ යෂ්වාන්ට් සිං තරග කළ ඔරිස්සා ප්‍රාන්ත අග නගරය වන බුවනේස්වර් කෙරෙන් අතු ගෑවී යෑමත් අන්ත ජාතිවාදී "ශිව් සේනා" නායකයකු වන වජ්පායි රජයේ හිටපු මානව සම්පත් ඇමැති මුරලි මනෝහර් ජෝසි ද අන්ත පරාජයට පත්වීම මේ මැතිවරණයේ විශේෂත්වය යි.
ආන්ද්‍රා ප්‍රදේශයෙන් නායිදුට රැක ගත හැකි වූයේ ආසන 5 ක් පමණක් වු අතර, පන්ජාබයේ ශිරෝමනි අකාලි ඩාල් පක්ෂයට හිමි වූයේ ආසන 8 කි. බටහිර බෙංගාලයේ ත්‍රිණාමුල් පක්ෂ නායිකා මම්තා බැනර්ජි ද වජ්පායි හිතවතියන් වූ අතර, ඇය ගේ අන්ත පරාජය ද අනාවැකිවලට අසු නො වී ය.
"ගරිබ් හතාඕ - දේශ් බචාඕ"
දුප්පත්කම දුරලා - රට බේරාගනිමු යන තේමාව යටතේ ඉන්දියාව පුරා ගම් නියම් ගම් සිසාරා සැතැපුම් 58,982 ක් සංචාරය කරමින් සිය මැතිවරණය මෙහෙයවූ කොංග්‍රස් පක්ෂ නායිකා සෝනියා ගාන්ධි ඉන්දීය මුස්ලිම් ජනතාව ගේ සහ දුක් විඳින හිංදු ජනතාව ගේ ද බුද්ධිමත් ජන කොට්ඨාසවල ද ආශිර්වාදය දිනා ගැනීමට සමත් වූයේ, ඇය අනුගමනය කළ වාමාංශික සමගි සහ මිත්‍රශීලී ප්‍රතිපත්තිය නිසා බව කොයි කව්රුත් දන්නා කරුණකි. ඉන්දීය සුප්‍රකට ලේඛිකා අරුන්දති රෝයි පසුගිය ඡන්දය ගැන ප්‍රකාශයක් කරමින් කියා සිටියේ ලේ පිපාසිතයන් වන බාල් තැකරේ, මුරලි මනෝහර් සහ නරේන්දු මෝඩිලා බලයෙන් පහකර දැමීම ජාතිවාදයට විරුද්ධ ව ජනතාව ගේ හෘද සාක්ෂ්‍යය ක්‍රියාත්මක වීමකැ යි යනුවෙනි.
සෝනියා ගේ ජයග්‍රහණය හරහා දැක්ක හැකි තවත් විශේෂ ලක්ෂණයක් වන්නේ කොංග්‍රස් පක්ෂයේ කුඩම්මා ගේ සැලකිලි නිසා පසු ගිය කාලයේ පක්ෂය හැර ගිය කොංග්‍රස් නායකයන් වන ශරද් පවර්, පාලනියප්පන් චිදම්බරන්, අර්ජුං සිං, මාධවරාඕ සින්ඩියා වැනි අය නැවතත් පක්ෂයට එකතු වීම යි. එහෙත් මාධවරාඕ සින්ඩියා, රාජේශ් පයිලට් සහ ජිතේන්ද්‍ර ප්‍රසාද් යන තරුණ නායකයන් තිදෙනා පසුගිය කාලයේ අකල් මරණවලට ගොදුරුවීම කොංග්‍රස් පක්ෂයට විශාල පාඩුවක් වූවාට සැකයක් නැත.
වෙනත් මැතිවරණවල දී 'හින්දි බෙල්ට්' නමින් හැඳින්වූ උත්තර් ප්‍රදේශ්, හර්යානා, රාජස්ථාන්, ගුජරාටි, බිහාර්, ඔරිස්සා සහ මධ්‍ය ප්‍රදේශ් යන ප්‍රාන්තවලින් ජය කෙහෙළි නැංවූ භාරතිය ජනතා පක්ෂය මෙවර බලාපොරොත්තු නොවූ ආකාරයට ඒ ප්‍රාන්තවලින් පල්ලම් බැස්සේ ය.
ඉන්දියාවේ ප්‍රාන්ත 26 ක් තිබුණ ද මධ්‍යම ආණ්ඩුව පිහිටුවීමේ තීරණාත්මක සාධකය පසුගිය කාලයේ දී අතට ගත්තේ ද්‍රවිඩ ජනතාව ලක්ෂ 600 ක් ජීවත්වන තමිල්නාඩු ප්‍රාන්තය යි. එහෙත් මෙවර එය එ සේ ම නො වී ය. දක්ෂිණාංශික බී. ජේ. පී.ය වටා බැඳුණු කොටි හිතවතුන් වන (ච්ර්ම්) ද්‍රවිඩ මුන්නේත්‍ර කළහම් නායක මුතුවේල් කරුණානිධි, ර් ච් ර් ම් හෙවත් මරුමලර්ච්චි ද්‍රවිඩ මුන්නේට්ට්‍ර කළහම් නායක වෛ. ගෝපාලස්වාමි (වෛකො) සහ ර්‍ථර්ම් හෙවත් පාට්ටාලි මක්කල් කච්චි නායක ඒ. රාම්දාස් වජ්පායි ගේ සභාගය අතහැර දමා සෝනියා ගේ කොංග්‍රස් සංධානය හා එක්වීම යි. මේ සංධානය ගැන මැතිවරණ කාලයේ දී තමිල්නාඩුවේ දේශපාලන රැළිවල දී ජයලලිතා කියා සිටියේ ඉතාලි ජාතික සෝනියා තම ස්වාමිපුරුෂයා මැරූ කොටිත් සමග සංධානගත වී ඇති බව යි.
'ගිය වාරෙ උඹේ - මේ වාරේ මගේ'
දේශපාලන තට්ටු මාරුව ඇති තමිල්නාඩුවේ පිල් මාරුව එතරම් පුදුම දෙයක් නොවන්නේ ගිය වාරයේ වජ්පායිට බැණ වදිමින් ගිය ජයලලිතා වජ්පායිට හේත්තුවීමත්, සෝනියාට බැණ වැදුණු කරුණානිධි, වෛකෝ සහ රාම්දාස් සෝනියා ගේ සාරි පොටේ එල්ලීමත් නිසා ය. මේ වනාහි අප රටේ සමස්ත ලංකා කම්කරු කොංග්‍රසය සහ මුස්ලිම් කොංග්‍රසයේ දේශපාලනය අපට ද සිහියට නංවයි. මෙවර ජයලලිතා ගේ ප්‍රහාරය දැඩි ලෙස එල්ල වූයේ ඇයට වහ කදුරු මෙන් තිත්ත වූ කරුණානිධි මුනුබුරා වන දයා නිධිමරන් (ඔහු හිටපු කර්මාන්ත ඇමැති මුරසෝලි මරන් ගේ පුත්‍රයා ය.) ටී. ආර්. බාලු නමැති කරුණානිධි හිතවතුන්ට ය. එහෙත් සිදු වූයේ අනෙකකි. මේ දෙදෙනා ම විශිෂ්ට ජයග්‍රහණයක් තමිල්නාඩුවෙන් අත් පත් කර ගත්තා පමණක් නො ව, සෝනියා රජයේ සංනිවේදන සහ තොරතුරු තාක්ෂණය පිළිබඳ ඇමැති පදවිය ද ප්‍රථම වතාවට ලෝක් සභාවට තේරී පත් වූ තරුණ මන්ත්‍රීවරයකු වන "දයානිධිමාරන්" ට හිමි වීමත් ටී. ආර්. බාලුට ප්‍රවාහන සහ මහාමාර්ග ඇමැතිකම හිමිවීමත් පී. එම්. කේ. නායක රාම්දාස්ට සෞඛ්‍ය සහ පවුල් සුබසාධන ඇමැතිකම හිමි වීමත් ජයලලිතාට සෝනියා විසින් ගසන ලද කම්මුල් පහරක් සේ සැළැකිය හැකි ය.
හිටපු මුදල් ඇමැතිවරයකු වන මන්මෝහන් සිං අගමැතිකමට පත් කරමින් තම පක්ෂයේ පතාක යෝධයන්ට මෙන් ම අන් පක්ෂවලින් තම සංධානයට සම්මාදම් වූ අනෙක් සුළු පක්ෂවල නායකයන්ටත් වගකිව යුතු ඇමැති පදවි තෝරා බේරා දීමටත් ඒ මගින් සංධානයේ ඉදිරි ගමන අර්බුදයකට ලක් නොකිරීමටත් සෝනියා වගබලා ගත් ආකාරය ඉතා ම ප්‍රශංසනීය බව මෙහි ලා කිව යුතු ය.
තම හවුල්කාර පක්ෂ වන ලෝක් ජන ශක්ති පක්ෂයේ නායක රාම් විලාස් පස්වාන්ට කෘෂි හා රසායනික ද්‍රව්‍ය ඇමැතිකමත්, බිහාරයේ හිටපු මහ ඇමැති සහ රාශ්ත්‍රිය ජනතා ඩාල් පක්ෂයේ නායක ලාලු ප්‍රසාද් යාදේව්ට දුම්රිය ඇමැතිකමත්, දයා නිධිමරන්ට සහ රාම්දාස්ට කලින් කී ඇමැති පදවිත් දීම සංධානය රැක ගැනීමට හේතු විය. තම පක්ෂයෙන් වෙන් වී "තමිල් මානි ලා කොංග්‍රස්" පක්ෂයේ ජී. කේ. මුපනාර් සමග එක් වූ හිටපු මුදල් ඇමැති පාලතියප්පන් චිදම්බරම්ට මුදල් ඇමැතිකමත් පක්ෂයෙන් වෙන් වි ගිය ශරද් පවර්ට ආහාර හා කෘෂිකර්ම ඇමැතිකමත් පක්ෂයෙන් කලකට උඩ දී නාරයන් දත් තිවාරි සමග වෙන් වී කැඩී ගිය අර්ජුන් සිංට මානව සම්පත් ඇමැතිකමත් පක්ෂයේ එදා සිට රැඳුණු ශිවරාජ් පටේල්ට බරපතළ ම වගකීම ඇති ස්වදේශ කටයුතු ඇමැතිකමත් පුනාබ් මුකර්ජිට ආරක්ෂක ඇමැතිකමත් නට්වාර් සිංට විදේශ කටයුතු ඇමැතිකමත් දී තම කොංග්‍රස් පක්ෂයේ මුහුකුරා ගිය බලකණු එලෙසින් රැක ගැනීමට සෝනියා සමත් වීම සහ විදේශ කටයුතු උපදේශක ලෙස අපේ හිටපු ඉන්දීය මහ කොමසාරිස්වරයකු වන ජොගින්දර් නාත් ඩික්සිත් පත් කිරීමත් ඇය ගේ දේශපාලන පරිණත භාවය විදහා දක්වන්නකි.මෙවර ලෝක් සභා ආසනවලින් කරුණානිධිට ආසන 16 කුත්, රාම්දාස්ට ආසන 6 කුත් වෛකෝට ආසන 4 කුත් හිමි වී ඇති අතර. මුළු ආසන ගණන ගත්ත ද ඔවුන්ට ඇත්තේ ආසන 26 කි.
ශ්‍රී ලංකාවේ කොටි ප්‍රශ්නය හමුවේ සෝනියා රජය ඉදිරියේ දී අනුගමනය කරන ප්‍රතිපත්තිය හමුවේ තමිල්නාඩුවේ පරණ කොටි හිතවතුන් හරස් කැපුවහොත් ඒ ආසන 26 ම නොමැති ව වුව ද සෝනියා ගේ සංධානයට මධ්‍යම ආණ්ඩුව පවත්වා ගත හැකි වන්නේ දැනටමත් ආසන 320 ක බහුතර සහයෝගය ක් ඇයට ලැබී ඇති නිසා ය. එබැවින් ඕනෑ ම වේලාවක කරුණානිධි හෝ වෛකෝ වානා වා පෝනා පෝ කියා අඬගැසීමට සෝනියාට හැකි ය. ඊට ප්‍රධාන ම හේතුව වන්නේ ඉන්දීය මාක්ස්වාදී කොමියුනිස්ට් පක්ෂය දිනා ඇති ප්‍රාන්ත තුන වන බටහිර බෙංගාලය, කේරළය සහ ත්‍රිපුරය ද ඇතුළු ව ලෝක් සභාවේ ආසන 62 ක් හිමි කර ගනිමින් අපේ ජනතා විමුක්ති පෙරමුණ මෙන් ඉන්දියාවේ තුන්වන බලවේගය බවට පත් ව ඇත්තේ වාමාංශික ව්‍යාපාරය වීම යි.
ආන්ද්‍රා ප්‍රදේශ් ප්‍රාන්තය නව තොරතුරු තාක්ෂණයේ සිහින ලෝකය නමින් එහි අගනගරය වන හයිද්‍රබාද් හඳුන්වනු ලැබුවේ චන්ද්‍ර බාබු නායිදු ගේ මහ ඇමැති ධූර කාලයේ දී වුවත් ආන්ද්‍රාහි රොටියක් කා කහට උගුරක් බී බුලත් විටක් හපා එදිනෙදා ජීවිතය ගෙවන දුගී දුප්පත් ලක්ෂ සංඛ්‍යාත ජන ජීවිතවලට අයි. ටී. තාක්ෂණය හා කොටස් වෙළෙඳ පළ වනාහි තවත් "කුච් කුච් හෝ තා හේ" හෝ "කොයි මිලි ගයා" වැනි සිනමා බයිස්කෝප් සිහින පටයක් පමණක් විය. ඒ නිසා අන්තර් ජාතික මූල්‍ය ආයතනවල සහ ලෝක බැංකුවේ "බලු කුක්කකු" වූ මහ ඇමැති නායිදු තෙළිඟු දේශපාලනයේ වීර චරිතයෙන් ඉවත් කොට, කොංග්‍රස් පක්ෂයේ ප්‍රතිවාදියා තෙළිඟු දේශයේ වීරයා බවට පත් කිරීමට තෙළිඟු ජනතාව ඉගෙන ගත්තේ හිටපු සිනමා නළු මහ ඇමැති ඇන්. ටී. රාමා රාඕ ගෙන් විය හැකි ය.
නුගේගොඩ ආසියානු ලංකා හෝටල් පාසලේ සභාපති
ඒ. බී. ලලිත් ද සිල්වා
</ART>
<ART>
බංගලිදේශයටත් නැතිවම බැරි කොස්
කොස් වගාව අපේ රටට පමණක් සීමාවූවක් නොවේ. එය අද බංගලිදේශයේ ද බහුලව වැවෙන බෝගයකි.
බංගලිදේශය බටහිරින් සහ උතුරෙන් ඉන්දියාවට මායිම් වෙයි. නැගෙනහිරින් ඉන්දියාව හා මියන්මාර් දේශයෙන් මායිම් වෙයි. ඊට අමතරව දකුණට බෙංගාලි බොක්කෙන් මායිම් වෙයි. ගංගා, යමුනා, මෙග්නා බ්‍රහ්ම පුත්‍ර යන විශාල ගංගාවල් 4 කින් මේ රටට ජලය ලැබේ.ලක්ෂ 1900 ක ජනගහනයක් ඇති මේ රටේ 98.5% ක් ම සිටින්නේ බංගලි මුස්ලිම් භක්තිකයෝය. සෙසු කොටස චක්මා, මර්මා, බ්‍රම් යන තවත් අයගෙන් සමන්විතය. මෙම ගෝත්‍රිකයන් ජීවත්වන ප්‍රාන්ත 3 කි. ඒ රංගමතී කග්‍රාසූරී සහ බන්දරවාත් ය. රංගමතී ප්‍රාන්තයේ බහුතරයක් චක්මා ගෝත්‍රිකයෝය. මොවුහු ශාක්‍ය වංශිකයන් යැයි කියන අතර මහින්දාගමනය සමයේදී පෙරදිගට යැවූ බෞද්ධ ධර්ම දේශකයන්ගෙන් බෞද්ධාගම වැළඳ ගෙන ඇත. චක්මා ගෝත්‍රිකයන් ශ්‍රී ලංකාව ගැන විශේෂ පැහැදීමක් ඇත. ඊට හේතුව ඔවුන් විශ්වාස කරන්නේ නිර්මල ථෙරවාද බෞද්ධාගම තිබෙන්නේ ලංකාවේ පමණක් බවයි.
කෙසේ වුවත් බංගලිදේශ ජනතාව ජලගැලීම්වලින්, නියඟයෙන්, සුළි සුළංවලින්, කුණාටුවලින් මැලේරියාව, මොලේ මැලේරියාව, පාචනය අතීසාරය උණසන්නිපාතය වැනි රෝගවලින් නිතර නිතර පීඩා විඳිති. මේ උපද්‍රවවල ප්‍රතිඵලයක් වශයෙන් වාර්ශිකව මේ රටේ සිය දහස් ගණන් ජනතාව මියයති. බංගලිදේශයේ ජනතාවගේ ආහාර අතරට අඹ කෙසෙල් හා කොස් ද බහුලව එක් කරගනු ලැබේ. ඝර්ම කලාපීය වන පෙදෙස් බහුල රංගපාති ග්‍රාමයේ ගෝත්‍රිකයන් කොස් පිළිබඳ දක්වන්නේ ප්‍රබල උනන්දුවකි.
ඔවුහු තම බෞද්ධ හාමුදුරුවන්ට පූජා කිරීමට කොස් ගෙනයති. එමෙන් ම බංගලිදේශයේ වැවෙන කොස් අනුභව කිරීමට ඒ ප්‍රදේශයේ ජනතාව ද දක්වන්නේ ප්‍රබල කැමැත්තකි. බංගලිදේශයේ ජනතාව අතරින් ගෝත්‍රික ජනතාව කොස් මිලදී ගැනීමට නගරයට පැමිණීම ද සිදු කරති. තවත් පිරිසක් කැලේ සිට කඩා ගෙන පැමිණි කොස් විකුණා කරවල තුන පහ ආදිය රැගෙන තම ගම් බිම් වලට යති.
නිහාල් පී. අබේසිංහ
වසර 2000 සිට වසර 3 ක් බංගලිදේශයේ ප්‍රජා සේවයේ යෙදී සිටි කුරුණෑගල රොටරි සමාජයේ අධ්‍යක්ෂ මාටින් ද සිල්වා මහතා ලබාදුන් තොරතුරු ඇසුරින් මෙම ලිපිය සකස් කර ඇත.
<PIC> බංගලිදේශයේ රංගමනි ප්‍රාන්තයේ ට්‍රක් රථයක කොස් විකුණන අයුරු</PIC>
<PIC>බංගලිදේශ ගෝත්‍රිකයෝ ප්‍රධාන මාර්ගයට පැමිණ කොස් විකුණන අයුරු</PIC>
<PIC>තම ඊළඟ ආහාර වේල රසවත් කර ගැනීමට කොස් ගෙඩි හිස තබාගෙන යන යුවතියෝ කිහිප දෙනෙක්.</PIC>
</ART>
<ART>
එක්ව කටයුතු කිරීමෙන් අපට ආදර්ශ සපයන හයිද්‍රාබාද් (සයිබර් බාද්)
පරිගණක තාක්ෂණය අතින් ඉහළ දියුණුවක් ලබා ඇති ඉන්දියාවේ හයිද්‍රාබාද් නගරය සයිබර්බාද් ලෙස ද හැඳින්වෙයි.
හයිද්‍රාබාද් නගරය විවිධ සංස්කෘතීන් හා ජන කණ්ඩායම් පහක් මුණගැසෙන පංච සංගම් නගරයකි. එම කණ්ඩායම් එක්ව කටයුතු කරමින් ඉන්දියාවේ සෙසු ප්‍රාන්ත අභිබවමින් දියුණුව කරා පා නගමින් සිටී. හයිද්‍රාබාද් නගරය ජාතීන් එක්ව ජීවත්වීමෙන් සාර්ථකත්වයට පත් විය හැකි බව ආදර්ශයෙන් කියා දෙයි. අපේ රටේ ජනවාර්ගික ගැටළුවට ද හයිද්‍රාබාද් නගරය නිදර්ශන සපයයි. සිංහල දෙමළ සහ මුස්ලිම් ජනතාව එක්සත්ව කටයුතු කළහොත් අපේ රට දියුණු කිරීමට අසීරු නොවේ.
ඉන්දියාවේ දකුණු ඉන්දීය ප්‍රාන්ත රාජ්‍ය හතර අතරින් එකක් වන්නේ අන්ද්‍රා ප්‍රදේශයයි. එය තමිල්නාඩු ප්‍රාන්තයට උතුරින් හා උතුරු ඉන්දීය ප්‍රාන්ත රාජ්‍යයක් වන ඔරිස්සා ප්‍රාන්තයට දකුණින් පිහිටා ඇත. මෙම අන්ද්‍රා ප්‍රදේශයේ අග නගරය හයිද්‍රාබාද් ය. එය ඉන්දියාවේ සියලු නගර අතරින් විශාලත්වයෙන් පස්වන විශාල නගරයයි. ලක්ෂ තිහක ජනගහනයක් නගරය තුළ වෙසෙන අතර හයිද්‍රාබාද් නගරයේ විශාලත්වය වර්ග කිලෝ මීටර් 259 කි. මෙම නගරය මුලින් ම ආරම්භ කර ඇත්තේ මුස්ලිම් අධිරාජ්‍යයකු වන මොහොමඩ් කටාබ් විසින් 1951 වර්ෂයේ දී ය. එම මුස්ලිම් රාජ පරම්පරාව ගොල්කොන්ඩා නමින් හඳුන්වන අතර හයිද්‍රාබාද් නගරය ශතවර්ෂ 16 හා 17 අතරට ගැනේ. නගරය පිහිටුවීමට හේතු වී ඇත්තේ එම නගරය අසලින් ගලා බසින මූසි ගංගාවයි.
ලෝක දේශගුණ වර්ගීකරණයට අනුව අන්ද්‍රා ප්‍රදේශය අර්ධ ශුෂ්ක දේශගුණ කලාපයට ගැනේ. ඒ අනුව එය අපේ රටේ මන්නාරම හෝ කතරගම දේශගුණ රටාවට සමාන වේ. එහෙත් අපේ රටෙන් වෙනස්වන්නේ නොවැම්බර්/දෙසැම්බර් මාසවල දී හයිද්‍රාබාද් නගරයේ උෂ්ණත්වය සෙල්සියස් අංශක 14 වන අතර (නුවරඑළිය මෙන්) මැයි/ජුනි මාසවල දී සෙ. 40 තරම් උෂ්ණත්වය ඉහළ අගයක් ගන්නා නිසා යි. කෙසේ නමුත් වර්ෂයේ වැඩි කාලයක උෂ්ණත්වය ඉහළ අගයක් ගන්නා නිසායි. කෙසේ නමුත් වර්ෂයේ වැඩි කාලයක උෂ්ණත්වය සෙ. 20 - 25 පවතී. වර්ෂාපතනය වසරකට අඟල් 20 - 25 කි.
විශේෂත්වය
ඉන්දියාවේ උතුර සහ දකුණ හමුවන නගරය ලෙස හයිද්‍රාබාදය සැලකේ. එබැවින් තෙලිඟු ප්‍රධාන භාෂාව වුව ද මෙහි හින්දි, මලයාල, දෙමළ, උර්දු හා මරාටි යන භාෂාවන් කථා කරන ජනයා ද විශාල වශයෙන් ජීවත් වේ. භාෂාවන් පමණක් නොව උතුරු හා දකුණු ඉන්දියාවේ සංස්කෘතිය එනම් සංගීතය, ඇඳුම් හා පැළඳුම් හා කලාවන් එකිනෙක මුණගැසෙන නගරය වන්නේ හයිද්‍රාබාද් ය. එබැවින් ජනප්‍රියව නගරය හඳුන්වනු ලබන්නේ "පන්චවානි සංගම්" (පස් මහ සංගමය) යනුවෙනි. එයින් අදහස් වන්නේ විවිධ සංස්කෘතින් පහක් එක්වන බවකි. හයිද්‍රාබාද් මුතු සඳහා අති ප්‍රසිද්ධයි. මුතු බෙල්ලන් කෘත්‍රිම ව ඇති කරන විශාල ගොවිපළ දැකිය හැකි අතර මුතු නගරයේ අලෙවියට ගෙන එනු ලබයි. එම මුතුවලින් සෑදූ ආභරණ අලෙවි කරන අලෙවි සල් දහස් ගණනක් ඇති අතර. මෙම නගරයට විදේශිකයින් ගෙන්වා ගැනීමට එක් සාධකයක් වන්නේ මෙම අමුතු ආභරණ අලෙවිය යි.
සුන්දරත්වය
මුළු නගරය පුරා ම මල් උයන්, කෞතුකාගාර, ඓතිහාසික ස්ථානවලින් පිරී පවතී. මෑතක දී නගරයේ පිරිසිදුකම පවත්වා ගැනීමට පියවර රැසක් ම ගෙන ඇත. සංසන්දනාත්මකව කොළඹ නගරයට වඩා පිරිසිදු බව අවිවාදයෙන් ම කිව යුතු ය. කෞතුකාගාර රැසක් අතරින්, සාලාපූර් කෞතුකාගාරය විශේෂත්වයක් ගනී. තනි පුද්ගලයකු විසින් සිය ජීවිත කාලය තුළ රැස් කරන ලද සියලු භාණ්ඩ මෙහි තැන්පත් කර ඇති බැවිනි. ලෝකයේ ඇති එවැනි එක ම කෞතුකාගාරය ද මෙය විය හැකි යි. තුන්වන සාලාජුන්ග් රජතුමා කලාව ප්‍රිය කළ අයෙක් වන අතර, ලෝකයේ හා ඉන්දියාවේ විවිධ ස්ථානවලින් පෞද්ගලිකව වසර 35 ක් තුළ එක්රැස් කරන ලද කලා භාණ්ඩ 36,000 ක් ඓතිහාසික පොත් 3,000 ක් හා ඉතා විරල ඓතිහාසික ලිපි 9000 කින් යුතු මේ කෞතුකාගාරය ශාලා 36 ක් පුරා දැවැන්තව විසිරී පවතී. දිනපතා ඇදී එන දහස් සංඛ්‍යාත පාසල් හා වැඩිහිටි නරඹන්නන් මින් ලබන ආස්වාදය අසීමිත ය.
ගොල්කොන්ඩා බලකොටුව ද නගරයට කීර්තියක් ලබා දේ. ක්‍රි. ව. 1518 සිට 1687 දක්වා රජ කළ කටාබ්සානි රාජ පරම්පරාවට අයත් වන මෙහි මුස්ලිම් පල්ලි හා එම රාජධානියේ අනෙක් ගොඩනැඟිලි දැකිය හැකියි. මුළු බලකොටුව තුළ ම වායුගෝලීය උෂ්ණත්වය අඩු කිරීමට යොදා ඇති ගෘහ නිර්මාණ ක්‍රමය විස්මය දනවන සුළු ය. බලකොටුවට ඇතුල් වන තැන සිට අත්පොළසන් හඬක් දුන් විට, එය ඉතා ඈත කෙළවරේ මීටර් 61 ක් උස සිට ද ඉතා පහසුවෙන් ඇසිය හැකි වන පරිදි ගොඩනැගිලි නිර්මාණය කර ඇත.
චාමිනර් නම් ස්ථානයේ ඇති මුස්ලිම් පල්ලිය තුළ ඇති අංගයන්ගෙන් පර්සියන්, චීන, ආර්මේනියම්, තුර්කි හා ඉන්දියන් යන සංස්කෘතික ලක්ෂණ ෂදහා දක්වයි.
හයිද්‍රාබාද් නගරය මධ්‍යයේ විශාල ගල් පර්වතයක් මත පිහිටා ඇති "වෙන්කතේශ්වර්" දේවාලය දිනපතා බැතිමතුන් දස දහස් ගණන් වැඳ පුදා ගන්නා ස්ථානයකි. එය ඉතා අලංකාරව සහමුලින් ම කිරිගරුඬවලින් නිමවා තිබේ. මෙම කිරිගරුඬ ගෙන්වා ඇත්තේ දුරින් පිහිටි උතුරේ ප්‍රාන්තයක් වන රාජස්ථාන්වල සිට ය.
නවීන කලාත්මක අංගයන්ගෙන් මුලින් ම ඇස ගැටෙන්නේ හයිද්‍රාබාද් නගරයට කි. මී. 6 ක් පමණ දුරින් පිහිටා ඇති රාමොජි චිත්‍රාගාරයයි. මෙය අක්කර 2000 ක් පුරා විසිරී ඇත. මුලින් ම චිත්‍රපට නිපදවීමට මෙම අති විශාල චිත්‍රාගාරය පිහිටුවා ඇතත් අද එය මහජනතාවට නැරඹීමට විවෘතව පවතී.
මෙය තුළ දැකුම්කළු මල් උයන් 30 ටත් වඩා ඇති අතර චිත්‍රපට නිපදවීමට අවශ්‍ය වන සියලු ම ගොඩනැඟිලි ඇත. ඒවා අතර මහල් 20 කින් සමන්විත හෝටල්, රෝහල්, දුම්රිය ස්ථාන, බැංකු, ලන්ඩන් වීදිවල ලක්ෂණ ඇති නිවාස හා වෙනත් ලෝක ප්‍රසිද්ධ ගොඩනැගිලි සත්‍ය ප්‍රමාණවලින් ම නිර්මාණය කර ඇත. එමෙන් ම චිත්‍රපට නිෂ්පාදනයට අවශ්‍ය දැවැන්ත පැරණි බලකොටු ද සකස් කර ඇත. මෙය නැරඹීමට යන සංචාරකයින්ට චිත්‍රපටවල ප්‍රදර්ශනය කරන ආකාරයෙන් ම සටන් දර්ශන, සත්‍ය ලෙස දැක ගත හැකි ය. එම දර්ශන චීන සහ ඉන්දීය මුහුණුවරක් ගන්නා අතර ගොඩනැගිලි ත්‍රාසජනක ලෙස බිඳහෙළමින් හා වෙඩි තබා ගනිමින් සත්‍ය ලෙසට ම ප්‍රේක්ෂකයන් ගේ ලොමු දැහැ ගන්වමින් රූ දක්වනු ලබයි.
නවීන විද්‍යාව පෙන්නුම් කරන ස්ථානවලින් ද නගරය අලංකාර වී පවතී. ඒවා අතර බිර්ලා ග්‍රහලෝකාගාරය ප්‍රධාන තැනක් ගනී. නවීන විද්‍යාවේ ඇති විවිධ සිද්ධාන්ත විශේෂයෙන් ම භෞතික විද්‍යාවේ එන සිද්ධාන්ත හෙළිදක්වන වෙන ම ම කෞතුකාගාරයක් ඇත. එය පාසල් ශිෂ්‍යයන් ගේ සිත් ඇද ගන්නා සිප් හලකි.
නව ලොවට පෙළගැස්ම
 හයිද්‍රාබාද් නගරය අද ඉන්දියාවේ පමණක් නොව ලොවට ම ප්‍රසිද්ධ වෙමින් පවතින්නේ එම නගරයේ ඉතා ශීඝ්‍ර සංවර්ධනය වන තොරතුරු හා තාක්ෂණ උපකරණ නිපදවීම හා ඉංජිනේරු තාක්ෂණය නිසා යි. මේ නිසා දැන් හයිද්‍රාබාද් නගරය, "සයිබර්බාද්" ලෙස ද හඳුන්වනු ලබයි. එබැවින් නගරයේ ආර්ථික සංවර්ධනය වේගවත් ය. උතුරු ඉන්දියාවේ ඇති කල්කටා වැනි ප්‍රධාන නගරවලට වඩා ඉතා වේගයෙන් ආර්ථික අතින් හයිද්‍රාබාද් නගරය සංවර්ධනය වන බව විද්වත්හු පෙන්වා දෙයි.
නගරය අවට දැවැන්ත කර්මාන්තශාලා දස දහස් ගණනකි. එමගින් විවිධ කාර්මික භාණ්ඩ නිපදවනු ලබයි. එක් මිනිත්තුවකට හයිද්‍රාබාද් නගරයේ සිට ඉන්දියාවේ සෙසු නගර කරා දිවෙන අධිවේගී මාර්ග ඔස්සේ ගමන් කරන ලොරි දහස් ගණනකි. ඒවා දිවා රාත්‍රී දෙකෙහි ම භාණ්ඩ ප්‍රවාහනය කරයි. අප රටේ මාර්ගවල වැඩි හරියක් ඇත්තේ මෝටර් රථ වෑන් වැනි පෞද්ගලික වාහනයි. ඉන්දියාවේ 80% ක් ම ධාවනය වන්නේ භාණ්ඩ ප්‍රවාහනය කරන දැවැන්ත ලොරි හා ට්‍රක් රථ ය. මෙය ආර්ථික හා භාණ්ඩ නිපදවීමේ සංවර්ධනය මනාව පෙන්වන සාධකයකි.
ඉන්දියාවේ වර්තමාන අගමැති වන වජ්පායි මහතා ගේ ප්‍රධාන සංවර්ධන සිහිනය වන උතුරු - දකුණු කොරිඩෝව එනම් දකුණේ කනහකුමරි නගරයේ සිට උතුරේ චන්දිගාර් නගරය දක්වා වන කි. මී. 4000 ට වඩා දිග අධිවේගී මාර්ගය මේ වන විට හයිද්‍රාබාද් නගරය හරහා ඉදිවෙමින් පවතියි. මේ මාර්ගයේ කටයුතු තවත් වසර දෙකකින් නිම වූ පසුව තව තවත් හයිද්‍රාබාද් නගරය උතුරට හා දකුණට සමීප වනු ඇත.
කෘෂිකර්මය
හයිද්‍රාබාද් නගරය කාර්මිකව ඉතා විශාල ලෙස සංවර්ධනය වෙමින් පැවතුණ ද කෘෂිකර්මය ද එම නගරයට අමතක වී නැත. නගරය තුළ ගවයින් සඳහා තෘණ අලෙවි කරන පිරිස් වෙති. එළුවන් නගරයේ නිවාස අසල ඉතා පිරිසිදුව ඇති කරනු ලබයි. නගරයේ කෙළවර, පෝෂ තෘණ ලබා දෙමින් පෝෂණය වන මී ගවයින් දසදහස් ගණනකි. හයිද්‍රාබාද් නගරයේ වැඩිපුර ම බීමට ගන්නේ මී කිරියි. නගරයට සමීප ප්‍රදේශවල ජලය හිඟ වුව ද කෘෂිකාර්මික කටයුතු මනාව සිදු වේ. මෙයට එක් ප්‍රධාන හේතුවක් වන්නේ හයිද්‍රාබාද් නගරය අසල ඇති රාජේන්ද්‍ර නගර් නම් වූ කුඩා නගරයේ පිහිටුවා ඇති ජාත්‍යන්තර මට්ටමේ වන කෘෂිකාර්මික හා ග්‍රාමීය සංවර්ධනය සඳහා වූ පර්යේෂණ හා සංවර්ධන ආයතන රැසක් ම තිබීමයි. ඒ අතර ලොව ප්‍රසිද්ධ කෘෂිකර්ම පර්යේෂණ කළමනාකරණයට කැප වූ නාර්ම් නම් වූ ඇකඩමිය ප්‍රධාන තැනක් ගනියි. තව ද ලෝකයේ අර්ධ ශුෂ්ක කලාපයට අයත් කෘෂිකාර්මික පර්යේෂණ කරන "ඉස්ක්‍රිසැට්" නම් වූ කෘෂිකාර්මික පර්යේෂණ ආයතනය ද හයිද්‍රාබාද් නගරය අසල පිහිටුවා ඇත. වී, සෝගම්, එළවළු, තෙල් බෝග, කුකුල් පාලනය, වියළි කලාපීය කෘෂිකාර්මික සංවර්ධනය, ජාතික පෝෂණ, ජාන ජෛව විද්‍යා වැනි පර්යේෂණ ආයතන රැසක් ම විශාල ප්‍රදේශයක් පුරා පිහිටුවා ඇති අතර එමඟින් හඳුන්වා දෙන නව තාක්ෂණය හයිද්‍රාබාද් මෙන් ම අන්ද්‍රා ප්‍රදේශය තුළ මෙන් ම සමස්ත ඉන්දියාවේ ද ජාතික සංවර්ධනයට මහත් පිටුවහලක් වී ඇත.
ආදර්ශය
මුලින් සඳහන් කළ පරිදි, හයිද්‍රාබාද් නගරය විවිධ භාෂාවන්, ජන කණ්ඩායම් හා සංස්කෘතීන් පහක් එකට මුණගැසෙන "පංච සංගම්" නගරයයි. තෙලිඟු ජනතාව හා භාෂාව ප්‍රධාන වුව ද එම කණ්ඩායම් පහ ම එක් ව ජීවත්වීම හා එකට වැඩි කිරීම හයිද්‍රාබාද් නගරයේ මෙන් ම මුළු අන්ද්‍රා ප්‍රදේශය ම ඉන්දියාවේ අන් ප්‍රාන්ත අභිබවා පිබිදීමට හේතු වී තිබේ. ඉන්දියාවේ වේගයෙන් ම සංවර්ධනය වන ප්‍රදේශය අන්ද්‍රා ප්‍රදේශයයි.
දැන් අපි ශ්‍රී ලංකාව ගැන සිතමු. අපේ ඇත්තේ ප්‍රධාන ජන කණ්ඩායම් තුනකි. එනම් ප්‍රධානව සිංහල හා දෙවනුව සහ තෙවනුව දෙමළ හා මුස්ලිම් වේ. ශ්‍රී ලංකාවේ ලාංකිකයින් ලෙස ජීවත්වීමට සුදුසු දේශපාලන හා ආර්ථික පරිසරයක් බිහි කිරීමට නම් එම ජන කණ්ඩායම්, භාෂාවන් සහ සංස්කෘතීන් තුන ම එකට එක්වීමට සිදු වේ. සිය අනන්‍යතාවයන් සිය අදහස්වලින් රැක ගනිමින් වැඩ කිරීමේ දී ත්‍රිත්ව සංගමයක් බිහි විය යුතු ය. ඒ සඳහා එම ජන කණ්ඩායම් එකට මුසු විය යුතු ය. එක් කණ්ඩායමක් අනෙක් ජන කණ්ඩායමට මිශ්‍ර වීමට, එක්ව ජීවත්වීමට එරෙහි නම් සමාජ හෝ ආර්ථික සහ දේශපාලනික සංවර්ධනයක් අපේක්ෂා කළ නොහැකි ය. සත්‍ය වශයෙන් ම ගත් කල මුස්ලිම් ජනතාව රට පුරා විසිරී ජීවත් වේ. සිංහල ජනතාව වෙසෙන ප්‍රදේශවල දෙමළ ජනතාව තරමක් දුරට හෝ ජීවත් වී කටයුතු කරයි. එහෙත් දෙමළ ප්‍රදේශවල මුස්ලිම් ජනතාව තරමක් සිටිය ද, සිංහල ජනතාව නැති තරම් ය. අපේ රටේ දේශපාලන ගැටළුවට ප්‍රධාන හේතුව මෙයයි. එබැවින් දෙමළ ජනතාව වෙසෙන එම ප්‍රදේශ ද සිංහල ජනතාවට පහසුවෙන් විවෘත විය යුතුයි. එවිට සිංහල ජනතාව එම ප්‍රදේශවල දී ද්‍රවිඩ ජනතාව මුණගැසෙනු ඇත. සිංහල ජනතාව ද දෙමළ ජනතාව ගේ පැමිණීම ප්‍රතිකේෂ්ප කළ යුතු නොවේ. එමගින් ත්‍රෛජාතික සංගමයක් බිහිවනු ඇත.
මෙම ත්‍රෛජාතික සංගමය දේශපාලනික හා ආර්ථික සංවර්ධනයට එක්ව කටයුතු කරමින් අප අපේක්ෂා කරන තිරසාර සාමය ද එමගින් එක්සත්ව ජීවත් වීමේ වාසනාව ද ළඟාකර දෙනු ඇත. ඒ සඳහා හයිද්‍රාබාද් නගරය අපට කදිම ආදර්ශයකි.
ආචාර්ය එච්. ඒ. ජේ. ගුණතිලක
අංශ ප්‍රධානි කෘෂි විද්‍යා අංශය
පොල් පර්යේෂණායතනය
ලුණුවිල
<PIC>හයිද්‍රාබාද් නගරයේ කාර්ය බහුල කොනී ප්‍රදේශය</PIC>
<PIC>රාමොජ් චිත්‍රගාර නගරය</PIC>
<PIC>ඉක්‍රිසැට් කෘෂි පර්යේෂණායතනය</PIC>
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට....
මහා ක්‍රිකට් සැණකෙළිය
මහා බ්‍රිතාන්‍යයේ වෙසෙන ශ්‍රී ලංකා පාසල් ආදී ශිෂ්‍ය සංගම් විසින් වසරක් පාසා සංවිධානය කරනු ලබන මහා ක්‍රිකට් තරගාවලිය මෙවර ලන්ඩන්හි චෙසික් ප්‍රජා ක්‍රිකට් ක්‍රීඩා පිටියේ දී ජුනි මස 20 වන දා දවස මුළුල්ලේ පැවැත්වීමට සියලු කටයුතු සම්පාදනය කොට හමාර ය. ප්‍රථමයෙන් ම 1989 වසරේ දී ආරම්භ වූ මේ ක්‍රිකට් තරගාවලිය මෙවර පවත්වනු ලබන්නේ 16 වන වතාවට වන අතර, මේ වසරේ දී ආදි ශිෂ්‍ය පාසල් කණ්ඩායම් 22 ක් සහභාගී වන බව සංවිධායක මණ්ඩලය විසින් මාධ්‍යවලට පවසා ඇත. ආනන්ද, ඉසිපතන, රාජකීය, සාන්ත ජෝසප්, ත්‍රිත්ව, තර්ස්ටන්, කොළඹ හින්දු විද්‍යාලය, ධර්මරාජ, ද මැසනඩ්, මහින්ද, සාන්ත ඇලෝසියස්, සාන්ත පීතර, හෝලික්‍රොස්, නාලන්ද, සාන්ත අන්තෝනි, සාන්ත සෙබස්තියන්, වෙස්ලි, ඩී.එස්. සේනානායක, රිච්මන්ඩ්, සාන්ත බෙනඩික්, සාන්ත තෝමස් සහ සහිරා යන විද්‍යාලයීය කණ්ඩායම් මේ සඳහා සහභාගි වීමට නියමිත ය. ශ්‍රී ලාංකිකයන් වැඩි ම පිරිසක් එංගලන්තයේ දී රැස් වන අවස්ථාවක් වන මේ සැණකෙළියට අවම වශයෙන් 5000 ට අධික පිරිසක් පසුගිය වසරේ සහභාගී වී තිබිණි. එක් පිලකට හත් දෙනා බැගින් ක්‍රීඩා කරන මේ තරඟාවලිය ඉතාමත් ම උණුසුම් පරිසරයක් නරඹන්නන්ට සලසාදීම තරඟාවලියේ ජනප්‍රියත්වයට විශේෂ හේතුවයි. ක්‍රිකට් තරඟාවලියට අමතර ව සැබැ සැණකෙළි ස්වරූපයක් මවන මේ උත්සවයේ දී ළමා කෙළි සෙල්ලම්වලින් ශ්‍රී ලාංකික වෙළෙඳ කුටි පිරි පවතී. උත්සවයෙන් ලැබෙන ආදායමෙන් කොටසක් ශ්‍රී ලංකාවේ ජාතික පිළිකා ආයතනයට පිදෙන අතර, ඉතිරිය තරඟාවලියට සහභාගී වන පාසල්වල ක්‍රීඩා උන්නතිය සඳහා වියදම් කැරෙනු ඇත. මෙවර උත්සවයේ ප්‍රධාන අනුග්‍රාහකත්වය ශ්‍රී ලංකාවේ ජාත්‍යන්තර ට්‍රයිස්ටාර් ඇපරල් සමාගමේ අධිපති දේශබන්දු කුමාර් දේවපුර මහතාගෙන් සහ මහා බ්‍රිතාන්‍යයේ ජනප්‍රිය නීතිඥ ආයතනයක් වන "එඩ්මන්ඩ් සොලිසිටර්ස් ලන්ඩන්" ආයතනයේ අධිපති එඩ්මන්ඩ් වික්‍රමපතිරණ මහතා ගෙන් ලැබෙනු ඇත.
දිවැස හෙලනු මැන සහ යකඩ පිහාටු ලන්ඩනයේ
ශ්‍රී ලංකාවේ අතිශය ජනප්‍රිය වේදිකා නාට්‍යයක් වන රෝලන්ඩ් ඒ. ප්‍රනාන්දු ගේ දිවැස හෙළනු මැන නාට්‍ය ලන්ඩනයේ දී ජුලි මස 10 වන දා වේදිකා ගත වීමට නියමිත ය. නැඟෙනහිර ලන්ඩන් බෞද්ධ සංස්කෘතික මධ්‍යස්ථානය වන ලුම්බිණි විහාර අරමුදලට ආධාර පිණිස රඟ දැක්වෙන මේ නාට්‍යයට එහි මූලික චරිත නිරූපණය කරන ජයලත් මනෝරත්න, ජය ශ්‍රී චන්ද්‍රජිත්, ලාල් කුලරත්න, සම්පත් තෙන්නකෝන් හා රත්නා ලාලනි යන නළු නිළියෝ සහභාගි වෙති.
උදයකාන්ත වර්ණසූරියගේ 'යකඩ පිහාටු' චිත්‍රපටය මහනුවර මහ රෝහලේ වකුගඩු අංශයට ආධාර පිණිස මේ මස 13 වන දා ලන්ඩනයේ දී තිරගත වේ. අනෝජා වීරසිංහ සහ රන්ජන් රාමනායක චරිත නිරූපණය කළ මේ සිනමා කෘතියේ රඟපාන අනෙකුත් ප්‍රධාන නළු නිළියන් වනුයේ දිල්හානි හා මැණිකේ අත්තනායක ය.
පොසොන් උත්සව මාලාවක්
පොසොන් උත්සව සැමරීම වස් උත්සව මාලා කිහිපයක් පසුගිය සතිය මුළුල්ලේ එංගලන්තය පුරා එහි පිහිටි බෞද්ධ මධ්‍යස්ථාන මඟින් දියත් කරන ලදී. ලන්ඩන් බෞද්ධ විහාරයේ දී ධම්ම විජය නමින් උත්සවයක් පැවැත්විණි. දවස පුරා ඉතා හරවත් දේශණ ගණනාවකින් මේ උත්සවය සමන්විත විණි. සිංහල හා ඉංග්‍රීසි භාෂා දෙකින් ම පැවැත්වුණු මේ දේශනා පූජ්‍යපාද බෝගොඩ සීලවිමල, පූජ්‍යපාද ටී. බන්දුල, පූජ්‍යපාද බොරලැස්ගමුවේ පේමරතන, පූජ්‍යපාද ආචාර්ය දීගල්ලේ මහින්ද, පූජ්‍යපාද ලොද්රෝ නයා සහ ආචාර්ය උපාලි අබේසිරි, පණ්ඩිත් විල්ඔය විමලජෝති යන හිමිවරුන් විසින් පවත්වන ලදී.
ලෙච්වර්ග් බෞද්ධ මධ්‍යස්ථානයේ දී ද පසුගිය ජුනි 6 වන දා දවස මුළුල්ලේ ම පින්කම් මාලාවක් පැවැත්විණි. විහාරාධිපති නාහැල්ලේ රාහුල හිමියන් ගේ ප්‍රධානත්වයෙන් පැවැති මේ උත්සවයට ද පළාත්වාසී විශාල පිරිසක් සහභාගී වී තිබිණි.
භක්ති ගී ප්‍රසංගයක් සහ පොසොන් මහා බත් දන්සලක් ලන්ඩන්හි එඩ්මන්ටන් සමාධි භාවනා මධ්‍යස්ථානයේ දී පැවැත්විණි.
වෙසක් පොසොන් මහෝත්සව දෙක ම සැමරීම වස් බෞද්ධ දේශනා දෙකක්, ආශිර්වාද මහා බෝධි පූජාවක් සහ භක්ති ගීත ප්‍රසංගයක් පසුගිය 6 වන දා සවස 3.30 ට කිංස්බරි උසස් විදුහලේ දී පැවැත්විණි. ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානය විසින් සංවිධානය කරන ලද මේ උත්සවයේ කැපී පෙනෙන අංගයක් වූයේ මහා බත් දන්සලයි. උත්සව වේදිකාව පසෙකින් තනා තිබු දැවැන්ත මිහින්තලා පර්වතය අතිශය දර්ශනීය විය. මහාචාර්ය ඔලිවර් අබේනායක සහ ආචාර්ය ආනන්ද ගුරුගේ යන මහත්වරුන් ගේ හරවත් දේශනා දෙකකට සවන් දීමට ද පැමිණ සිටි පිරිසට අවස්ථාව සැලසිණි. ආශිර්වාද මහා බෝධි පූජා පවත්වන ලද්දේ ආචාර්ය කැබැල්ලාවේ සිරිසුමන හිමිපාණන් විසිනි.
ලන්ඩන් කවි
ලන්ඩන් කවි නමින් ලන්ඩනයේ දී එළි දකින සඟරාව කාගේත් හද දිනා ගත් සඟරාවකි. මසකට වරක් පළ වන මේ පද්‍ය සඟරාව නොමිලයේ බෙදා හරින අතර, භාෂා දෙකින් ම නිර්මාණ පළකිරීමට කවියට කැමැති කාහටත් අවස්ථාවක් සලසා ඇත. අනුර හෑගොඩ මහතා සංස්කරණය කරන මේ සඟරාවේ අවසාන කලාපයට සවුත්ගේම්හි ප්‍රසංග සමරවීර විසින් ලියන ලද පද්‍යයක් සේ ලන්ඩන් විත්තිහි සනිටුහන් කරන්නේ ලන්ඩන්වාසී බොහෝ දෙනාගේ සිතුම් මේ කෙරෙහි ඔහු හෙළි කරන නිසා ය.
සිසිල් සුළං හමා යයි දසත පුරා
නොදැනේ සිටිය දී වීදුරු කූඩුවක් තුළ
පැමිණි විට එළි පහළියට
දැනෙයි හිරි ගඩු පිපෙන සීතල
දුටු විට කොළ සිඳී ගිය තුරු ලතා
දැනේ මහා පරාජිත බවක් හදවතට
පැතිර ඇත මූසල අඳුරක් අහස පුරා

විහිදේ මදි කරුවලක් දසත
තෝර තෝංචියක් නැති ව ඇදෙන වාහන පෙළ
අඳුර බව වැඩි කරයි පරිසරය පුරා
පෙනේ ඇදෙනා හිමැති දෑ දෙකඩ කර අඳුර

නොවැටුණ ද තද හිම දුටිමි
හිම පැහැ තොප්පිය සමඟ ඇය!

හිම දුටු විට ඇගේ සුසුදු වත
නෙතට රසඳුනකි දුටු
ඒ රුව පාළු මූසල
යාමයක අඳුරු
සිනාසිණි එකුමරිය මා හා

මහා බ්‍රිතාන්‍යයේ වෙසෙන ශ්‍රී ලාංකිකයන්ට වෘත්තීය සංගමයක්
මහා බ්‍රිතාන්‍යයේ සේවය කරන ශ්‍රී ලාංකිකයන් ගේ වෘත්තිය කටයුතු වැඩි දියුණු කිරීමට පත් කරන ලද සංගමයක් ගැන මෙවර ලන්ඩන් විත්ති මඟින් හෙළි කිරීමට අවස්ථාව සලසා ගතිමි. <FRWD>The Association of Professional Sri Lankans in the UK - (APSL)</FRWD> නමින් හඳුන්වන මේ සංගමයේ ප්‍රධාන අරමුණු වී ඇත්තේ මෙහි වෙසෙන වෘත්තීය විශේෂඥයන්ට ආධාර සහ අතහිත දීමෙන් ඔවුන් ගේ කාර්යක්ෂමතාවන් නඟා සිටුවීම ය. එමඟින් තත්ත්වයෙන් උසස් සේවා කොටසක් බිහි කිරීමත් අප සේවකයන් ආසියාතිකයන් අතර ප්‍රමුඛ ස්ථානයක නම් කිරීම ය. සංගමයෙන් ඔවුන් වෙත ලබා දෙන ආධාර හා සහාය සෑම අංශයක් කෙරෙහි ම විහිදෙනු ඇත. අධ්‍යාපනික, ඉංජිනේරු, නීති, වෛද්‍ය විද්‍යාව හා තාක්ෂණය, කළමනාකරණය හා බලශක්ති ඒ අංශයන් ගෙන් සමහරෙකි.
සේවක සාමුහිකත්වය මගින් එකෙකා තුළ ඇති දැනුම් සම්භාරයන් බෙදා හදා ගැනීම සංගමයේ තවත් අරමුණක් වී ඇත. සම්මන්ත්‍රණ හා වැඩමුළු කිහිපයක් මේ වන විටත් සංවිධානය කොට ඇත. මේ ආයතනය ලබන අගෝස්තු මස 21 වන දා ශ්‍රී ලංකාවේ දී ද වැඩමුළුවක් පැවැත්වීමට සංවිධානය කොට ඇති බව එහි වැඩමුළු සම්බන්ධීකරණ නිලධාරි සහ සංගමයේ උපසභාපති වන නීතිඥ සරත් විජේසිංහ මහතා 'සිළුමිණ' පුවත්පත වෙනුවෙන් පැවැසී ය. වැඩමුළුව ශ්‍රී ලංකාවේ බලශක්ති, මත්ස්‍ය කර්මාන්තය, අධ්‍යාපනය හා වෙළෙඳාම ඇතුළු තවත් තෝරාගත් මාතෘකා කිහිපයක් අළලා සම්පාදනය කොට ඇත.
සංගමයේ ප්‍රධාන අනාශාසක ලෙස මහා බ්‍රිතාන්‍යයේ ශ්‍රී ලංකා මහ කොමසාරිස් ෂායිස් මුස්තාපා මහතා ද සභාපති ලෙස ලෙස්ලි ගුණරත්න මහතා ද කටයුතු කරති.
</ART>
<ART>
විදෙස් ලිපිය
තමිල්නාඩුවේ දේශපාලන කරණම් සහ අපේ කොටි
නුගේගොඩ ආසියානු - ලංකා හෝටල් පාසලේ සභාපති
ඒ. බී. ලලිත් ද සිල්වා
ශ්‍රී ලංකාවේ කොටි ප්‍රශ්නයට කරුණානිධි ගේ මහා කරුණාව හෝ වෛකෝ ගේ පැරැණි කොටි පුල්ලි මධ්‍යම ආණ්ඩුව හරහා ඉදිරියේ දී එල්ල විය හැකි වුවත්, සෝනියා රජයට එය පයිසයක් තරම් වත් නො වටිනා කරුණක් විය හැක්කේ ඔවුන් ගේ ආසන 26 ට ම ඕනෑ ම වෙලාවක වානෝ... වා... පෝනා පෝ යනුවෙන් කථා කිරීමට අවශ්‍ය බහුතර බලය ඇයට ලැබී ඇති බැවිනි.
එක් පැත්තකින් පාකිස්තානය සමග දැළි පිහියෙන් කිරි පැණි කද්දී අනෙක් අතින් ජනතාවට "සාම්බාර්" බෙදීමත් සාක් කළාපය සමග ඇයි හොඳයිකම් ඇති කර ගැනීමත් ලෙහෙසි පහසු කටයුත්තක් නොවන බව අගමැති සිං තේරුම් ගෙන තිබීම වැදගත් කරුණකි. කැමරා ඉදිරියේ පිම්බෙන "පුහු ගෙම්බකු" වැනි දේශපාලකයකු ගේ ගති ලක්ෂණ නොමැති අගමැති සිං පොළොවේ පය ගැසූ සැබෑ මිනිසෙකි.
ඉන්දියාවේ තමිල්නාඩුව වනාහි මධ්‍යම ආණ්ඩුවේ දේශපාලන හෘදය වස්තුව ය යන්න මෙතෙක් පැවැති මතය මෙවර මැතිවරණයේ දී බොරුවක් බවට පත් වූයේ තමිල්නාඩුවේ ආසන 26 ක් ම දිනා ගත් කරුණානිධි, වෛකෝ ගෝපාලස්වාමි සහ රාම්දෝස් යන ත්‍රිත්වය ම නොමැති ව වුව ද සෝනියා ගාන්ධිට සිය ආණ්ඩුව පහසුවෙන් ම රැක ගත හැකි වන බහුතරය ලැබී ඇති බැවිනි. එනිසා ඕනෑම වෙලාවක කරුණානිධි ඇතුළු කොටි හිතවතුනට වානා... වා... හෝ පෝ නා පෝ කියා කථා කිරීමට සෝනියාට සවි ශක්තිය ඇති බව මෙහි දී මතක තබා ගත යුතු ය.
එනිසා මෙවර ඉන්දීය මහ මැතිවරණය මගින් දේශපාලන පණිවිඩ ගණනාවක් දිල්ලිය හරහා කොළඹටත්, කරච්චියටත් ලැබී ඇත. ජාති භේදය, ආගම් භේදය, කුල භේදය ප්‍රතිකේෂ්ප කිරීම ඉන්දීය ජනතාව විසින් ආරම්භ කරනු ලැබ ඇත. ගෝලීයකරණය යනු "අලු බොන්ඩා" හෙවත් "අල බෝලයක්" කියා තරම් වත් නොදන්නා ගම්බද ඉන්දියානුවන් පවා ගෝලීයකරණය යනු එකෙකා කා කොටා ගැනීම නො වන්නේ ය යන සිය ඇතුළු හදවතේ අව්‍යාජ පණිවිඩය ඉලෙක්ට්‍රොනික ඡන්ද මැෂින් හරහා කළාපයට ලබා දී ඇත.
එනිසා ප්‍රභාකරන් ලා මෙහි දී වඩාත් පරෙස්සම් විය යුත්තේ තමන් මරා දැමූ රජිව් ගාන්ධි ගේ කීකරු බිරිය සමඟ තම හිතවතුන් වන වෛකෝලා, රාම්දාස්ලා සහ කරුණානිධිලා සන්ධාන ගත වී ඇති බැවිනි. එරට වාමාංශික බලවේග සියල්ලක් ම බැඳී ඇත්තේ මේ සංධානයට වීම තවත් විශේෂ ලක්ෂණයකි. අද ඉන්දියාවේ තුන්වන විශාලතම දේශපාලන බලවේගය වන්නේ මාක්ස්වාදී වාමාංශික බලවේගය යි. ශ්‍රී ලංකාවේ ද තත්ත්වය එය ම නිසා, වාමාංශික දේශපාලන ව්‍යාපාරය තුළ පටු ජාති භේද හෝ ආගම් භේදවලටත් පැසිස්ට් වාදයටත් ඉඩ නොමැතිවිම හේතුවෙන් කොටි සංවිධානය තම අනාගත ඉරණම ගැන දෙවරක් සිතා බැලිය යුතු කාලය එළැඹ ඇත්තේ ඔවුන් ගේ ප්‍රතිගාමි සුරතලුන් අද කළාපයේ දේශපාලන බලු කුක්කන් බවට පත් වී නගුට වනනා බැවිනි.
ලෝකයේ මන්ද පෝෂණ ළමයින් ගෙන් හරි අඩක් සිටින්නේ ඉන්දියාවේ බව කොයි කවුරුත් දන්නා කරුණකි. ගර්භනි මවුවරුන් දහ දෙනකු ගෙන් නවයක් ම මන්ද පෝෂණ රකුසාට බිලි වී ඇති මහා භාරත් දේශයේ ආර්ථික වර්ධනය වූ සියයට අටක ප්‍රමාණය මුළු ජනගහනයෙන් සියයට 70 ක් වෙසෙන ගමට දැනුණේ ම නැත. ඒ වජ්පායි ගේ පාලන සමය යි.
එනිසා වජ්පායිලා සහ අද්වානිලා විසින් රුපියල් බිලියන හතරක් වැය කරමින් දියත් කරන ලද "ඉතාලි පීසාවට එරෙහි වූ ඉන්දීය චපාති සටන කෙළවර වූයේ දකුණු ඉන්දීය දේශපාලන මසාල තෝසය ද පීසාවට ඇලවීමෙනි. ජාතිවාදය ඇවිස්සූ ඉන්දීය චපාතිය හෙවත් බමුණු කුල හින්දුත්වා පංතියේ "හිංදු චපාතිය" අද ප්‍රාන්ත මට්ටමින් ම පල්ලම් බැස ඇත.
දුක් විඳින ඉන්දීය ජනතාවට අවශ්‍ය වන්නේ "පීසා" හෝ "චපාති" හෝ "ක්‍රිකට්" හෝ "අග්නි මිසයිල්" හෝ දේශපාලන නායකයන් වාදනය කරන කට කහන "බයිලා" පද නො ව, ගම්බද ජන ජීවිතය හරවත් කළ හැකි ආහාර, මහා මාර්ග, සෞඛ්‍ය, අධ්‍යාපන හා පොදු සේවා යන යටිතල පහසුකම් බව සෝනියා රජය අමතක කළ යුතු නැත.
එක් පැත්තකින් පාකිස්තානය සමඟ දැළි පිහියෙන් කිරි පැණි කද්දී අනෙක් අතින් ජනතාවට සාම්බාර් බෙදීමත් සාක් කළාපයේ අනෙක් රටවල් සමඟ ඇයි හොඳයිකම් ඇති කර ගැනීමත් ඔය කියන තරම් ලෙහෙසි පහසු කටයුත්තක් නොවන බව ආචාර්ය මන් මෝහන් සිං තේරුම් ගෙන තිබීම නිසා ඉන්දියාවේ අනාගතය ගැන යම්තාක් බලාපොරොත්තුවක් තබා ගත හැක්කේ බලයට ගිජු නො වූ, කැමරා ඉදිරියේ පිම්බෙන පුහු ගෙම්බකු වැනි දේශපාලකයකු ගේ ගති ලක්ෂණ ඔහු සතු ව නැති බැවිනි. ආර්ථික දැනුම අතින් මුහුකුරා ගිය තැන්පත් ගති ලක්ෂණ ඇති මන් මෝහන් සිං ආසියානු දේශපාලකයනට ආදර්ශයකි. ඔහු මහ පොළොවේ පය ගැසූ සැබෑ මිනිසෙකි.
ඊට එපිට මහා මැතිවරණයේ දී ජනතාව ගේ සටන් පාඨය වූ
"බාරී බාරී සාබ් කි බාරී ආද්කි බාරී අතෙල් බිහාරී"
හෙවත් "ජනරැල්ල දිනෙන් දින අතෙල් බිහාරි වජ්පායි වටා ගොඩ නැඟෙයි" යන්න කියවූ කටවල්වලින් ම මෙවර කියැවුණේ
"අග්ලී බාරී සෝනියා ගාන්ධී" හෙවත් "මෙදා පොටේ සෝනියා" යන තේමාව ඈත එපිට දුප්පත් ගම්, නියම්ගම්වල පවා රැවු දුනි.
රජිව් දූ පුතුන් වන ප්‍රියංකා සහ රාහුල් ගේ දේශපාලන "කොංග්‍රස්කරණය" ද පසුගිය මැතිවරණයේ දී බලවත් සාධකයක් වූයේ තිස් තුන් හැවිරිදි රාහුල් ගාන්ධි තරග කළ උත්තර් ප්‍රදේශ් 'අමෙති' ආසනය වැඩි ඡන්ද තුන් ලක්ෂ අනූ එක් දහසකින් ඔහු ජයග්‍රහණය කිරීමත් සමඟ ය.
බිහාර් වැනි ප්‍රාන්තවල බලය බී. ජේ. පියට හරවා ගැනීම සඳහා හින්දි සිනමාවේ "සිහින මාලනිය" හෙවත් හේමා මාලිනිය සහ ධර්මේන්ද්‍ර පවා යොදා සිදු කළ දේශපාලන උප්පරවැට්ටිවලට එහි වෙසෙන දිළිඳු ජනතාව හසු නොවීම තවත් පුදුමයකි.
දකුණු ආසියාවේ පැරැණිතම දේශපාලන පක්ෂය වන ඉන්දීය කොංග්‍රස් පක්ෂය ගාන්ධිලා ගෙන් තොර ව වුව ද පවත්වා ගෙන යා හැකි බව රජිව් ගාන්ධි ඝාතනයත් සමඟ ම ඔප්පු විය. පී. වී. නරසිම්හ රාඕ, සිතාරාම් කේශාරි, මන්මෝහන් සිං, ප්‍රතාබ් මුකර්ජි, අර්ජුන් සිං, ශිව්රාජ් පටේල් වැනි නායකයන් වයසින් සහ දැනුමෙන් පදම් වී ඇති නිසා, ඔවුන්ට පක්ෂයේ නායකත්වය දී පසු පස පේළියේ ගාන්ධිලා සිටින බව සෝනියා, රාහුල් ප්‍රියංකා විසින් පෙන්වා දෙනු ලැබ ඇත. අවශ්‍ය නම් රාහුල් ගාන්ධිට හෙට පක්ෂයේ නායකත්වයත් ඊළඟ වසරේ දී කැබිනට් ඇමැති ධූරයකුත් තවත් වසරක දී ඉන්දීය අග්‍රාමාත්‍ය තනතුරක් ලබා ගත හැකි අතර, ඔහු කිසිසේත් ඊට සූදානම් නැති බව දිල්ලිය හරහා අපට ලැබෙන අලුත් ම ඒජන්සි වාර්තාව පෙන්වා දෙයි. මෙය ශ්‍රී ලංකාවේ දේශපාලන දූ පුතුන්ට ද හොඳ ආදර්ශයකි.
පියා මරා රජ වූ රජුන් සිටි ආසියාවට හොඳ දේශපාලන පණිවිඩියකි. ඒ නිසා ආසියානු දේශපාලන විචාරකයන් පවසන්නේ මහත්මා ගාන්ධි ගෙන් පසු ඉන්දියාවේ නියම ගාන්ධිලා පහළ වෙමින් සිටින්නේ වර්තමානයේ බවයි. ඉන්දියාවේ ජනාධිපති තුමා වන අබ්දුල් කලාම් මුස්ලිම් ය. ඉන්දියාවේ අගමැති ආචාර්ය සිං වනාහි පාකිස්තානයේ උපන් ෂික් ජාතිකයෙකි. කොංග්‍රස් පක්ෂයේ නායිකා ඉතාලි ජාතික නෝනා කෙනෙකි. එහෙත් අද ඉන්දීය ජනතාව මෙය ප්‍රශ්නයක් නොකර ගන්නේ තමා මෙතෙක් කල් රැවටූ රැඩිකල් වාදී ලේ පිපාසිත හින්දු භක්තික නායකයන්ට වඩා අපට යමක් කරනු ඇතැ යි යන හැඟීමක් ඔවුන් කොයි කාගේත් හදවත තුළ ගුලි වී ඇති බැවිනි.
"ගාන්ධි හයිජැක්"
මහත්මා ගාන්ධිතුමා ජාතිවාදියකු නො වූ අතර, දේශ හිතෛෂියෙක් විය. ඉන්දියානු දේ මිල දී ගෙන ඉන්දියානුවකු වන්න යන ප්‍රතිපත්තිය සහ ඔහු ගේ 'රාම් රාජ්' ප්‍රතිපත්තියත් සොරා ගත් භාරතීය ජනතා පක්ෂය ඒ මඟින් හින්දු ජනතාව ගේ පෙනහලුවලට ජාතිවාදී ක්ෂය රෝගයේ බැක්ටීරියාව පතුරුවා හැරියේ ය. එහෙත් ගාන්ධි ගේ 'රාම් රාජ්'වලින් කියැවුණේ කව්රුත් සාමයෙන් සහ සාමදානයෙන් ජීවත් වීම විනා මුස්ලිම්වරුන්ට ගුටි බැට දී පල්ලි කඩා ඒ මත 'හූනියම් දේවතාවන් ගේ' ප්‍රතිමාවන් ඉදිකිරීම නොවන බව මතක් කළ යුතු ය. බී. ජේ. පී. රැඩිකල්වාදීන් ගාන්ධි දර්ශනය අප්‍රිය කළ නපුංසක බලවේගයක් බව ජනතාව පරක්කු වී හෝ තේරුම් ගනීම සතුටට කරුණකි. එනිසා 'ස්වදේශි' ප්‍රතිපත්තිය හා 'රාම් රාජ්' ප්‍රතිපත්තිය නොපිට හැරවූ මේස් කකුලක් සේ දේශපාලනයේ දී භාවිත කිරීම පසුගිය දා ගුජරාටි ප්‍රාන්තයේ දී ගලා ගිය රුධිරයෙන් ඔප්පු කර ඇත.
ගුජරාටියේ දී 'ස්වදේශ!' 'රාම්රාජ්' සහ 'හින්දුත්වා' ගැන කථා කරන මධ්‍යම පංතියේ හිංදුන් එංගලන්තයේ හෝ කැනඩාවේ රෙසිඩන්ට් වීසා හෙවත් පුරවැසි වීසා පෝළිම්වල සිටින විට ඔවුන් ගේ කටවල්වලට ඉබ්බන් වැටී ඇති බවත් ඉන්දීය ලේඛිකා අරුන්දතී රෝයි පවසන්නී ය.
ජාතිවාදී, ආගම්වාදී සහ මූලධර්මවාදී රැඩිකල් බලවේග ප්‍රතිගාමීන් සමග එකතු වී දකුණු ආසියාවේ දේශපාලන සමතුලනය අවුල් ජාලාවක් බවට පත් කොට න්‍යෂ්ටික ආයුධ අත පත ගෑමක් දක්වා යන්නා වූ භයංකර දේශපාලන ක්‍රියා පිළිවෙත මෙතනින් වත් නවතා දැමීම සඳහා ඉන්දීය කලාපයේ රටවල් දෙකක ජනතාව පසුගිය මහ මැතිවරණයේ දී දුන් තීන්දුව ඉතිහාසයේ රන් අකුරින් ලියැවෙනු ඇත. ආගම්වාදි මූලධර්මවාදීන් ඉන්දියාවේ දී නන්නත්තාර වූවාක් මෙන්, ආසියානු අනෙක් රටවලින් මෙය අතැගෑවී යෑමට කාලය පැමිණ ඇත. දකුණු ආසියානු දේශපාලනය ඔප්පු කර ඇති තවත් වැදගත් ලක්ෂණයක් වන්නේ මූලධර්මවාදී ආගම්වාදී රැඩිකල් බලවේගවල ආයුෂ කාලය ඉතා කෙටි බව ය. හැබෑ ජනතා හිතවතුන් ලෙස පෙනී සිටිමින් ජාති භේදයේ ගිනි දළුවලින් දැවෙන ඔවුන් ඉන්දීය දේශපාලන භූමියෙන් අතුගා දැමීමට එරට ජනතාවට අවුරුදු දෙක තුනක් ගත වූ බව කොයි කව්රුත් මතක තබා ගත යුතු ය. ඒ නිසා ප්‍රභාකරන්ලා ගේ දේශපාලන බඹර චක්‍රය වැල්ලේ වුව ද ගැසූ විට කැරකෙන කාලය දැන් අවසන් වී ඇත.
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට...
ජනාධිපතිනිය ජැක් ස්ට්‍රෝ මුණ ගැසේ
පසුගිය දා මහා බ්‍රිතාන්‍යයේ සංචාරයක යෙදී සිටි ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය මහා බ්‍රිතාන්‍යයේ විදේශ කටයුතු පිළිබඳ අමාත්‍ය ජැක් ස්ට්‍රෝ මහතා ලන්ඩනයේ දී මුණ ගැසිණි. දෙරටට වැඩදායි වන මාතෘකා කිහිපයක් ම මෙහි දී සාකච්ඡාවට භාජනය වූ අතර මේ අවස්ථාව මහා බ්‍රිතාන්‍යයේ ශ්‍රී ලංකා මහ කොමසාරිස් ෆායිස් මුස්තාපා මහතා ද සහභාගි විය.
වෙද - නීති තරගය ඉතා උණුසුම්
මහා බ්‍රිතාන්‍යයේ සේවය කරන ශ්‍රී ලාංකික වෛද්‍යවරුන් ගේ හා නීතිඥයන් ගේ මහා ක්‍රිකට් තරගයක් පසුගිය 12 වන දා ප්‍රථම වතාවට ලන්ඩන් නුවර හැරෝ ක්‍රිකට් ක්‍රීඩාංගණයේ දී පැවැත්විණි. තරගය ඉතා උණුසුම් වූ අතර, ජයග්‍රහණය වෛද්‍ය කණ්ඩායමට හිමි විය. වෛද්‍යවරුන් ගේ කණ්ඩායමේ නායකත්වය දොස්තර අජන්තා ජයතුංග මෙහෙය වූ අතර හේමන්ත වර්ණපාල නීතිඥයන් ගේ කණ්ඩායමේ නායකයා විය. වසරක් පාසා මේ තරඟය පැවැත්වීමට දෙපිල ම මෙහි දි එකඟ විය. <PIC>ඡායාරූපයේ දැක්වෙන්නේ නීතිඥයින් ගේ ක්‍රිකට් කණ්ඩායම යි.</PIC>
කොළඹ වාහන තද බදයට ලන්ඩනයෙන් ආදර්ශයක්
කොළඹ සහ තදාසන්න ප්‍රදේශවල පවත්නා වාහන තදබදය රටේ ආර්ථික සංවර්ධනයට මහත් බාධාවක් වී ඇති මෙවන් අවස්ථාවක එයට පිළියම් සෙවීමට බලධාරීන් වහා පියවර ගත යුතු ව ඇත. රටක සංවර්ධන ක්‍රියාදාමයේ කොඳු නාරටිය වන්නේ එරට ප්‍රවාහන පද්ධතිය යි. ප්‍රවාහන ජාලය දියුණු කිරීමට නම් වඩාත් හොඳ තත්ත්වයේ මහා මාර්ග සහ දුම්රිය මාර්ග අත්‍යවශ්‍ය ය. එහෙත් පවතින සම්පත් නිසි සේ පරිපාලනය මගින් අප වැනි දිළිඳු රටවල සංවර්ධන වේගය සෑහෙන තරමකින් වර්ධනය කර ගැනීමට හැකි බව අප අමතක නො කළ යුතු ය. මෙයට කදිම ආදර්ශයක් ලෙස ලන්ඩනයේ පසු ගිය වසරේ සිට ක්‍රියාත්මක කළ 'වාහන තදබද බද්ද'  <FRWD>(Congestion Charging)</FRWD> පෙන්වා දිය හැකි ය. මේ මඟින් ලන්ඩන්වාසීන් අත්පත් කොට ගත් සැනසීම බොහෝ ය. ජනාකීර්ණ මහා මාර්ග දිවා කාලයේ භාවිත කරන්නන් ගෙන් ගාස්තුවක් රජය අයකර ගන්නා ගමන් ම ඒ මුදල් ප්‍රවාහන පද්ධතිය වැඩි දියුණු කිරීමට හා එදිනෙදා පරිපාලනයට වියදම් කැරෙනු ඇත. මෙ සේ පෞද්ගලික වාහනවලට අය කරන බද්ද නිසා වඩ වඩාත් ජනතාව පොදු ප්‍රවාහන ක්‍රම කෙරෙන උනන්දුව දක්වති. එමගින් නගරයේ ඇති වන තදබදය අවම කැරේ. එලෙස ඛණිජ තෙල් භාවිතය අඩු කරමින් පරිසර දූෂණය අතිශය අවම මට්ටමක තබා ගැනීමට අද ලන්ඩනය සමත් වී ඇත. මේ නීති මාලාව පැනවීමට ප්‍රථම දිනපතා ලන්ඩන් නගර මධ්‍යයට ඇතුළු වන රථවල රියැදුරන්ට ඒ සඳහා ගත වන කාලයෙන් 50% කට වඩා කාලයක් මහා මාර්ගවල පවතින වාහන පෝලිම්වල සිටීමට සිදු විය. මෙහිදී ද කැපී පෙනෙන සිද්ධිය වූයේ මේ තද බදය නිසා සතියකට වන අලාභය පවුම් මිලියන 2 - 4 ක ප්‍රමාණයක් වීම ය. මේ හේතු දෙකට අමතර ව සෙසු යුරෝපය හා සසඳන විට ලන්ඩන් නුවර වාහන තදබදය ඉතාමත් අසතුටු දායක ලෙස තිබීම ද උක්ත නීති මාලාව පැනවීමට හේතු වූ බව ලන්ඩන් නගරාධිපති කෙන් ලිවිංස්ටන් මහතා පැවසුවේ ය. ලෝකයේ ප්‍රධාන පෙළේ වාණිජ නගරයක් වන ලන්ඩනයේ වාහන තදබදය අඩුම මට්ටමකින් පවත්වා නොගතහොත් බ්‍රිතාන්‍යයේ පමණක් නො ව මුළු ලෝකයේ ම එදිනෙදා වෙළෙඳ කටයුතු සඳහා මහත් අවහිරයක් වනු නොඅඩුමාන ය. කොළඹ වාහන තදබදය ද මෙයට සමාන ය. කොළඹ නගරයේ පමණක් පවතින තදබදය සඳහා මහත් අවහිර බාධකවලට හේතු වෙයි. සඳුදා සිට සිකුරාදා දක්වා සතියේ දින 5 ම පෙ.ව. 7.00 සිට පස්වරු 6.30 දක්වා ලන්ඩන් නගරය තුළට ඇතුළු වන සෑම පෞද්ගලික වාහනයකට ම පවුම් 5.00 ක් (රුපියල් 900 ක් පමණ) ගාස්තුවක් ගෙවීමට සිදු වේ. අංග විකල ලාංජනයක් සහිත වාහනයක්, ගිලන් රථයක් හෝ ආසන 9 කට වඩා වැඩි වාහනයකට හැර අන් සියලු ම වාහන මේ බද්දට යටත් ය. ආරක්ෂිත කලාපය තුළ ජීවත්වන්නන් ගේ වාහන සඳහා පමණක් දීර්ඝ කාලීන බලපත්‍රයක් මගින් සහන මුදලක් අය කරනු ලැබේ. මේ අය කිරීම තම ගමන් ආරම්භ කිරීමට ප්‍රථම හෝ අවසානයේ දී ගෙවිය හැකි ය. නගරය තුළ තෝරාගත් ඉන්ධන පිරවුම් හල්වල සහ වෙනත් වෙළෙඳ ආයතනවල ගෙවීම් සිදු කළ හැකි අතර, තම නිවසේ සිට ම දුරකථනයෙන් හෝ පරිගණක මගින් ද ගෙවිය හැකි ය. ආරක්ෂිත කලාපයට ඇතුළුවීමට පෙර බද්දට යටත් වන සීමාවන් පැහැදිලි ලෙස දැනුම් දීම ඒ බද්ද මඟ හැරීමට අවශ්‍ය රියැදුරන්ට ඉතාමත් ම පහසු ය. ආරක්ෂක කලාපයන්ට ඇතුළු වන තැන්වල මුදල් එකතු කිරීමට හෝ පිටත සීමාවල ආරක්ෂක පොලු හෝ් සවි නොකර ඇති, මේවා මුළු ක්‍රියාදාමයේ ම පාලනය කරනුයේ නගරය පුරා සවි කොට ඇති 203 කට වඩා අධික කැමරා සහ පරිගණක පද්ධතියක් මගිනි. නගරයට ඇතුළු වන පිටවන සියලු ම වාහන වල ලියාපදිංචි අංකය හා රියදුරන් ගේ ඉතා පැහැදිලි ඡායාරූප මෙම කැමරාවලින් ලබාගත හැකි ය. පරිගණක පද්ධතිය සමඟ කැමරා අනුබද්ධ වීම මගින් මුදල් නොගෙවූ වාහන ස්වයං ක්‍රීයව තෝරා දෙන අතර, ඒ සඳහා දඩ කුවින්තාසි නිකුත් කිරීම ද සිදු වේ. ගමන් කළ දිනයේ ම රාත්‍රි 10.00 ට ප්‍රථම නියමිත මුදල වන පවුම් 5 ගෙවිය හැකි අතර ඊට ප්‍රමාද වන අයට එම මුදල දෙගුණ වේ. එදින ම නොගෙවන අයට පවුම් 80.00 ට වඩා අධික මුදලක් ගෙවීමට සිදු වේ.
නීති පද්ධතිය ක්‍රියාත්මක කොට මාස කිහිපයකට පසුව කළ සමීක්ෂණයකදී පෙනී ගොස් තිබුණේ මෙය ඉතාමත් සාර්ථක ක්‍රමයක් බව ය. එම සාර්ථකත්වය හේතුවෙන් ලන්ඩන් නුවර සෙසු ප්‍රදේශයන්ට ද මෙය ප්‍රචලිත කිරීමට දැන් බලධාරීහු කටයුතු සූදානම් කරමින් සිටිති. මෙවන් ක්‍රමයක නිසි ඵල කොළඹ දී ලබා ගැනීමට නම් පවතින පොදු ප්‍රවාහන ක්‍රමවල කාර්යශීලී භාවය දැනට පවතිනවාට වඩා බොහෝ ලෙස වැඩි දියුණු කළ යුතු ය. මේ භාරදූර කාර්යයට අපේ බලධාරීන්ට අත පෑමට හැකි වුවහොත් ඉහත කී හෝ ඊට සමාන වූ වාහන තද බද වැළැක්වීමේ ක්‍රියා පටි පාටියක් මගින් අප ආර්ථික සංවර්ධනයට එකතු කළ හැකි දේ බොහෝ ය.
</ART>
<ART>
"ජාතිවාදය හා ආර්ථික ප්‍රතිසංස්කරණ ඉන්දියානු ජනතාව ප්‍රතිකේෂ්ප කළා"
අරුන්දතී රෝයි
ඉන්දියානු මැතිවරණය, ඉරාක විරෝධතා ව්‍යාපාරයට දක්වන සහයෝගය සහ යුද්ධය පෞද්ගලීකරණය කිරීම පිළිබඳව ප්‍රසිද්ධ භාරතීය ලේඛිකාවක වන අරුන්දතී රෝයි "අද ප්‍රජාතන්ත්‍රවාදය" සංවිධානයේ ඇමි ගුඩ්මන් වෙත ස්වකීය අදහස් පළ කළ අයුරු.
ඔබ මුණගැසීමට ලැබීම කදිම අවස්ථාවක්. මේ මොහොතේ ඉන්දියාවේ සිදුවෙමින් පවතින්නේ කුමක් ද කියා ඔබට කිව හැකි ද? කොන්ග්‍රස් පක්ෂයේ ජයග්‍රහණය සහ සෝනියා ගාන්ධි මැතිනිය අග්‍රාමාත්‍ය ධූරය ප්‍රතිකේෂ්ප කිරිම ඔබට පුදුමයක් නොවන්නේ ද?
හින්දු ජාතිවාදීන් පතුරුවමින් සිටි එක්තරා ආකාරයක වෛරය හැරුණ විට අන් කිසිවක් නොවු අවස්ථාවක කොන්ග්‍රස් ජයග්‍රහණය ජනතාවට පුදුමයට කරුණක් වුණා. මාස කීපයකට පෙර ගුජරාටයේ පැවැති ප්‍රාන්ත මැතිවරණයේ දී ජාතිවාදීන් ගේ මතවාදවලට ජනතාව කන් දුන්නේ ද නැතහොත් දුප්පත්කම සහ ඉඩම් හා ජල සම්පත් වැනි මූලික කරුණු කෙරෙහි ජනතා අවධානය යොමු වී ද කියා කෙනකුට කිව නොහැකියි. වැඩි දෙනෙක් විශ්වාස කළේ කොන්ග්‍රස් ජයග්‍රහණය යහපත් ප්‍රතිඵලයක් ලෙසයි. කොන්ග්‍රස් පක්ෂය අනෙකුත් වාමාංශික පක්ෂ සමග සංවිධානය වී බලගතු විපක්ෂය් පිහිටෙව්වා. ඉන් පසු දේශීය හා විදේශීය බලවේග අපූරු අයුරින් ක්‍රියාත්මක වුණා.
පරාජයට පත් භාරතීය ජනතා පක්ෂය සහ කොන්ග්‍රසය අතර ඇති වෙනස ගැන ඔබට කිසිවක් කිව හැකි ද?
අග්‍රාමාත්‍ය තනතුර ප්‍රතිකේෂ්ප කළ සෝනියා ගාන්ධි මැතිනිය ගේ අනුප්‍රාප්තිකයා ගේ නිවෙසේ සිට ඔබ මෙහෙ මේ මොහොතේ පැමිණි බවයි දැනගන්නට ලැබී ඇත්තේ. නැහැ. මා එහි සිට පැමිණියේ නැහැ. කොන්ග්‍රසය හා භාරතීය ජනතා පක්ෂය අතර ඇති වෙනස මෙයයි. එකක් පැහැදිලිව ම පැසිස්ට්වාදියි. භාරතීය ජනතා පක්ෂයේ නායකයන් දායක වූ සංස්කෘතිය, එනම් ආර් එස් එස් වාදීන් හිට්ලර් අගේ කොට සලකනවා. ඓතිහාසික වශයෙන් කොන්ග්‍රසය ජනතාව ගේ ඡන්දය ලබා ගැනීමේ අරමුණින්, රටේ එක් ප්‍රජාවක් තවත් ප්‍රජාවකට එරෙහිව පොරට යොදවමින් රහස්‍ය ආකාරයෙන් ජාතිවාදී දේශපාලනය කළ බව මගේ හැඟීමයි. කවදත් ජාතිවාදී දේශපාලනයෙහි නිරත කොන්ග්‍රස් පක්ෂයට වඩා පැසිස්ට් භූමිකාව බිහිසුණුයි. ආර්ථික වශයෙන් බැලුවත් තත්ත්වය ඒකමයි. ඇත්ත වශයෙන් ම නව ලිබරල් වාදී ක්‍රමයක් රටට හඳුන්වා දීමට මුල පිරුවේ කොන්ග්‍රස් පක්ෂයයි. එහෙත් එය විකාරරූපී තලයක් දක්වා ගෙන ගියේ භාරතීය ජනතා පක්ෂයයි. රටේ පිටිසරබද පෙදෙස්වල ආහාර පරිභෝජන මට්ටම දෙස බලන විට අපේ රට ඇතැම් අප්‍රිකානු රටවලට වඩා 40% ක ඌනතාවයක් පෙන්නුම් කරනවා. මෙතෙක් නොවූ විරූ අයුරු ඉන්දියානු ගැමි ජනතාව අතර ආදායම් පරතරය විශාල වශයෙන් ඉහළ ගොස් තිබෙනවා. ධාන්‍ය වර්ග ටොන් දශ ලක්ෂ ගණනින් රජයේ ගබඩාවල කුණුවෙමින් තිබෙන අතර, රට පුරා කුසගින්නෙන් මිය යන මිනිසුන් ගැනත් වාර්තා වෙනවා. ලෝක වෙළෙඳ සංවිධාන වැඩපිළිවෙළ යටතේ රජය ධාන්‍ය වර්ග, කිරි සහ සීනි පිටරටින් ගෙන්වන අතර ඉන්දියානු ගොවීන් දැන් දහස් ගණනින් සිය දිවි නසා ගන්නවා. ඒ අතර, සමෘද්ධිය කරා යන තෘප්තිමත් මධ්‍යම පංතියකුත් තිබෙනවා. හින්දු ජාතිවාදය සහ ජාතිවාදී පැසිස්ට් වාදය ගෝලීයකරණය හා එකිනෙක බැඳි තිබෙන අයුරු පිළිබඳව මා ලියා තිබෙනවා.
මැතිවරණයේ දි ඉන්දියානු ජනතාව පැහැදිලිව ම ජාතිවාදය සහ ආර්ථික ප්‍රතිසංස්කරණ ප්‍රතිකේෂ්ප කිරීමෙන් පසු පැන නැගී ඇති තත්ත්වය වැදගත්. කොන්ග්‍රසය මෙබඳු ප්‍රතිසංස්කරණ හඳුන්වා දුන් ප්‍රාන්තවල දී පරාජයට පත්වුණා. ජනතාව රටට බලපාන බලගතු කරුණු පිළිබඳව සලකා බලා ඡන්දය ප්‍රකාශ කළා මිස, සෝනියා ගාන්ධි හෝ කොන්ග්‍රසයට පක්ෂව ස්වකීය ඡන්දය ප්‍රකාශ කළා නොවේ. මැතිවරණය හමාරවුණාත් සමග ම භාරතීය ජනතා පක්ෂය මහා හඬක් නැගුවා.
පිටදේසක්කාර ගැහැනියට විරුද්ධව අපි විප්ලවයක් කරනවා කියා මහා ගාලගෝට්ටියක් කළා. ඒ අතර පෞද්ගලික අංශයේ ඇතැම් බලගතු කණ්ඩායම් එළිපිට ම විරෝධතා ව්‍යාපාරයක් දියත් කළා. පෞද්ගලික රූපවාහිනි නාලිකා මගින් සෝනියා ගාන්ධි මැතිනිය ගේ නිවෙසේ සිදුවන දේ සහ කොටස් වෙළෙඳ පළේ තැරැව්කාරයන් පවසන දේ ප්‍රදර්ශනය කළා ඡන්දය දුන් බිලියනයක ජනතාව අමතක කරනු ලැබුවා. කර්මාන්ත කේෂ්ත්‍රයේ ව්‍යාපාරිකයන් සහ වෙනත් කොටස් සෝනියා ගාන්ධි මැතිනිය පිළිබඳ දරන ආකල්පයන් පමණක් ප්‍රකාශ වෙනවා. දේශපාලන පැසිස්ට්වාදීන් හා ව්‍යාපාරික කේෂ්ත්‍රයේ පැසිස්ට්වාදීන් එකතු වී කරන ඇදහිය නොහැකි බලහත්කාරකමක් වශයෙනුයි මෙය පෙනෙන්නේ.
සෝනියා ගාන්ධි පිළිබඳ ප්‍රශ්නය සහ ඇය ගේ ඉල්ලා අස්වීම යනාදිය ඇත්තෙන් ම වැදගත් වන්නේ යයි ඔබ කල්පනා කරන්නේ ද?
ස්වකීය පක්ෂය, රටේ දේශපාලන වටාපිටාව සහ භාරතීය ජනතා පක්ෂ පාලනයට නතුව සිටින ජනතාව යන මේ සංකලනයට ඇය මුහුණ පා සිටියා. භාරතීය ජනතා පක්ෂය ගැන නොකිවමනායි. ඔවුන් ඕනෑ ම අන්තයකට යාමට සූදානම් පිරිසක්. අවුරුදු දෙකකට පමණ පෙර ගුජරාටයේ සිදු වූ ජන ඝාතනයෙන් මුස්ලිම් ජාතිකයින් 2000 ක් පමණ මිය ගියා. මෙම ජන ඝාතනයට ඔවුන් එළිපිට ම සහයෝගය පළකළා. මෙතෙක් මේ සම්බන්ධයෙන් වගකිව යුතු කිසිවකු නීතිය හමුවට පමුණුවා දඬුවම් කර නැහැ. මෙම තත්ත්වය ඇය මැනවින් දැන සිටියා. සෝනියා ගාන්ධි මැතිනිය පිටරැටියෙකු ද , ඇය ඉන්දියාවේ ජීවත්විය යුතු ද නැද්ද වැනි වැදගැම්මකට නැති කරුණුවලට වඩා රට තුළ දැවෙන ප්‍රශ්න අවධානයට ලක්විය යුතුව තිබුණා. ඒ නිසා යම් ආකාරයක උභතෝකෝටියක් පැන නැගී තිබුණා. එහි ප්‍රතිඵලය වශයෙන් භාරතීය ජනතා රජය බලයෙන් පහවී ගියා. කොංග්‍රසය සහ වාමාංශික පක්ෂවල හවුලට දැන් ආසන 320 ක් ම තිබෙනවා. එය විශාල බහුතර බලයක්.
ගාසා තීරයේ රෆා ප්‍රදේශයේ දහස් ගණන් ජනතාවට එරෙහිව ඊශ්‍රායලයෙන් ගුවන් ප්‍රහාර එල්ලවෙමින් තිබේ. සෑහෙන සංඛ්‍යාවක් මරණයට පත් වී ඇත. මේ පිළිබඳ ඔබගේ අවධානය යොමු වී ඇති අතර ඉරාකයේ දැනට සිදුවන දේ ගැන ද ඔබට දැනගන්න ලැබෙනවා ඇති. ඔබේ ප්‍රතිචාරය කුමක් ද?
සාමය පලුදු වීම නිසා යුද්ධයට මඟ පෑදේය යන්න මා නිරන්තරයෙන් විශ්වාස කළ දෙයක්. විදේශීය ආක්‍රමණිකයන්ට එරෙහිව ඉරාක ජනතාව දියත් කර ඇති විරෝධතා ව්‍යාපාරයට අප සහයෝගය දිය යුතුව තිබෙනවා. හේතුව එය ඇත්තෙන් ම අපට විරුද්ධව මෙහෙයවන යුද්ධයක් නිසා යි.
ඇමෙරිකාව සතු සුවිශේෂ අවි බලයට එරෙහිව යුදමය වශයෙන් වෙනත් රටකට නැගී සිටීමේ හැකියාවක් නොමැති වීම සත්‍ය කරුණක්. ඒ සඳහා ඇති එක ම විකල්පය නම් ඉරාක ජාතීන් මෙන් සටන් වැදීමයි. ඉන්දියානු මැතිවරණයේ දී සිදු වූ දෑ සහ සමස්ත ගෝලීය ආර්ථිකය සහ එමඟින් දුගී දුප්පත් ජනතාව හෙම්බත් වීම යන මේ කරුණු එකිනෙක සමීපව බැඳී තිබෙන අයුරු ඔබට පැහැදිලිව දකිත හැකියි.
ඉරාකයේ බටහිර රටක කොන්ත්‍රාත්කරුවකු යටතේ වැඩ කළ ඉන්දියානු ශ්‍රමිකයන් රැසකට වේතනයක් නොගෙවා බලයෙන් වැඩ ගන්නා බවට අප වෙත වාර්තා ලැබී තිබේ. මෙය ප්‍රථමයෙන් හිංදු පුවත්පතේත් පසුව අප රටේත් ප්‍රසිද්ධියට පත්වූවකි.
ඉරාකයේ ඇමෙරිකානු හමුදා කඳවුරක මුළුතැන්ගෙයි සේවය කළ ඉන්දියානුවන් 20 දෙනෙකු මාස නවයක් පුරා අපචාරයට ලක්වීමෙන් පසු පැනගිය බවක් ද වාර්තා විය. මේ ගැන ඔබ අවධානයෙන් සිටියේ ද? මෙම ශ්‍රමිකයන් දැනට ආපසු ඉන්දියාවට පැමිණ ඇතැයි විශ්වාස කළ හැකියි.
මේ ශ්‍රමිකයිනුත් මා මෙන් කේරළවාසීන්. කුවේට් රටේ රැකියා ඇතැයි රවටා මොවුන් රැකියා ඒජන්තවරුන් විසින් ඉරාකයට ගෙන යනවා. මේ තමයි යුද්ධය පෞද්ගලීකරණය කිරීමේ මූලාශ්‍රය. වදහිංසාවලට ලක්කිරීමත් දැන් පෞද්ගලීකරණය වෙලා. සිරකරුවන් අපචාරයට ලක් කිරීමේ සිද්ධිය අමෙරිකාව තුළ මහත් ආන්දෝලනයකට ලක් වී තිබෙනවා. තම සොල්දාදුවන් යුද භූමියේ දී මැරුම්කන විට, එම සිද්ධීන් අමෙරිකාව තුළ දෝංකාරය දීමට පටන් ගෙන තිබෙනවා. ඒ නිසා යුද රාජකාරිය සඳහා භටයින් දුප්පත් රටවලින් කුලියට ගැනීමට ඔවුන් ක්‍රියා කරනවා. ඉන්දියානු හමුදාව යොදා ගැනීම ඔවුන් ගේ තවත් අපේක්ෂාවක්. අවසානයේ දී යුද්ධය පෞද්ගලිකරණය කිරීමේ මුවාවෙන් ත්‍රස්තවාදය මතු නොව න්‍යෂ්ටික අවි ආයුධ, පෞද්ගලීකරණය යනාදී මේ සියලු අමෙරිකානු ප්‍රතිපත්ති ත්‍රස්තවාදය වැනි ව්‍යසනයන්ගෙන් කෙළවර වෙනවා.
සිංහලට සකස් කළේ - කේ. ඩී. එම්. කිත්තම්පහුව
</ART>
<ART>
'රාම් රාජ්‍ය', 'ශික් රාජ්‍ය', 'ජිහාඩ් රාජ්‍ය', 'ඊළාම් රාජ්‍ය' හෝ 'ධර්ම රාජ්‍ය' යන කවර නම් වූ ජාතිවාදී ආගම්වාදී බයිස්කෝප් රාජ්‍යයකට වුව ද පසුබිම් සංගීතය සපයනු ලබන්නේ කලාපයේ අමු අන්තවාදීන් බව අමතක නොකළ යුතු ය.
ඉන්දියාව තුළ "දේශ් පර්දේශ්" නොකියා සියල්ලන් ම "අප්නා දේශ්" හෙවත් "අපේ දේශය" කියනු දැක්ම කොංග්‍රස් මිත්‍ර වාමාංශික සංධාන සෙකියුලර් හෙවත් අනාගමික ආණ්ඩුවේ බලාපොරොත්තුව යි.
ආගමික අන්තවාදය ආසියාවෙන් අතුගෑවෙන ලකුණු
ඒ.බී. ලලිත් ද සිල්වා
සෙකියුලර් <FRWD>(Secular)</FRWD> හෙවත් අනාගමික පදනම් දේශපාලනය එනම් ආගමික අන්තවාදීන් ගේ 'සෝඩා බෝතල්' දේශපාලන ක්‍රමයෙන් ඉවත් වූ දේශපාලනය අද ඉන්දියාවෙන් ආරම්භ වී ආසියාව පුරා ඔඩු දුවන දැවැන්ත දේශපාලන ජන ව්‍යාපාරයක් බවට පත්වෙමින් පවතියි. පසුගිය දා නිකුත් වූ ලෝකයේ විශාලතම ප්‍රජාතන්ත්‍රවාදී දේශයේ හෙවත් ඉන්දියාවේ මහා මැතිවරණ ප්‍රතිඵලයෙන් ඉන්දියාවේ පමණක් නො ව කලාපයේ ම ආගමික අන්තවාදීන්ට වැදුණේ බලවත් කනේ පහරකි. අපටත් මෙයින් ඉගෙන ගැනීමට බොහෝ පාඩම් ඇති නිසා ඉන්දියාවේ සෙකියුලර් හෙවත් අනාගමික පදනම ගැන දේශපාලන විග්‍රහයක් කිරීම මෙහි දී ඉතා වැදගත් ය.
හිටපු අගමැති වජ්පායි දේශපාලන 'පියරු බබකු' වශයෙන් පෙනී සිටියත් ඔහු ගේ භාරතිය ජනතා පක්ෂය ඉදිරියට තල්ලු කරනු ලැබුවේ 'විශ්වා හින්දු පර්ශද්' <FRWD>(VHP)</FRWD>, 'රාශ්ට්‍රීය ස්වයං සේවා සංග්' <FRWD>(RSS)</FRWD> සහ 'ශිව් සේනා' නමැති අමු රැඩිකල්වාදී ආගමික හින්දු බලවේගයන් විසිනි. අයෝධ්‍යහි බාබ්රි මස්ජිඩ් මුස්ලිම් පල්ලිය කඩා බිඳ දැමීමේ සටනින් ගමන් ආරම්භ කළ ඔවුන් පසුගිය දා ගුජරාටියේ සිදුවූ ලේ හැලීම් දක්වා වගකීම් නොනිල වශයෙන් බාර ගත්තත් "නිල වශයෙන්" එය බාර ගනු ලැබුවේ ඉන්දියාවේ පසුගිය මහා මැතිවරණ ප්‍රතිඵලවලිනි. සෝනියා ගාන්ධි ගේ ඉතාලි ජන්මය හාරා අවුස්සා රාම් ජන්ම භූමියේ රෝම රාජ්‍යයන් ඉඳි නො කළ යුතු බව ඈත එපිට ගම් දනව්වලට ගොස් කියා සිටිය ද කුලහීන හින්දු ජනතාව සහ එරට මුස්ලිම් ජනතාව බුලත් කෙළ පහරක් සේ එය ඉවත දැමීම අන්තවාදී ආගමික සංවිධාන සිහිනෙන්වත් බලාපොරොත්තු නො වූ දෙයකි. තම රටේ ජන්මයකින් තොර පක්ෂයක් මෙහෙයවා රටක් පාලනය කරන එක ම රාජ්‍ය නායිකාව සෝනියා නොවන බව ඔවුන් අමතක නො කළ යුතු ව ඇත. ගයනාවේ නිර්මාතෘ වන ආචාර්ය චෙඩී ජගන් 1997 දී අභාවය පත්වීමෙන් පසු ගයනාවේ ජනාධිපති තනතුරට ඔහු ගේ බිරිය ඇමරිකානු ජාතික ජෙනට් ජගන්, නිර්ලෝභී ලෙස පත් කර ගැනීමට එරට ජනතාව කෘතවේදී විය. අද ඇය ගයනාවේ "අම්මා" ලෙසින් සිහිපත් කැරේ.
ප්‍රංශයේ හිටපු ජනාධිපති වැලරි ගිස්කාඩ් දොස්තාං ද ජර්මනියේ කොබ්ලෙන්ස් හි උපන් ජර්මන් ජාතිකයකු වුවත්, ප්‍රංශයේ දොස්තාංට විරුද්ධ ව ජනතාව කොඩි උස්සා ගෙන පෙළපාළි ගියේ නැත. ඒ අතින් බලනවිට කැනඩාවේ ප්‍රථම අගමැති ජෝන් මැක්ඩොනල්ඩ් ද ස්කොට්ලන්තයේ උපන් ස්කොට්ලන්ත ජාතිකයෙකි. තම රටේ ප්‍රතිපත්ති අනුව කල්පනාකාරී ව රට පාලනය කිරීම සඳහා ජාතිය හෝ ජන්මය එරට වැසියනට ප්‍රශ්නයක් නො වූ ව ද එය ආසියාවේ වෙසෙන ආගමික මූලධර්මවාදීන් දකින්නේ "ඉම්පෝටඩ් නායකත්වයන්" ලෙසිනි. කලාපයේ සෙකියුලර් හෙවත් අනාගමික පදනම ශක්තිමත් වී ඇත්තේ ප්‍රධාන ප්‍රගතිශීලී දේශපාලන පක්ෂ සමග එම රටවල වාමාංශික දේශපාලන බලවේග නොසැලෙන අත්වැලකින් සංධාන ගත වී ඇති බැවිනි. කලාපයේ ආගමික අන්තවාදීන්ට සහ ප්‍රභාකරන් වැනි පටු ජාතිවාදීන්ට මෙය පෙනෙන්නේ 'නයාට අඳු කොළ' ලෙසිනි.
වාමාංශය හිස ඔසවයි අනාගමික පදනම මත තැබු ජනතා බැම්ම අද ඉන්දියාවේ සහ ශ්‍රී ලංකාවේ ප්‍රධාන දේශපාලන වේල්ල බවට පත් වී තිබීම මුළු මහත් පැසිස්ට්වාදයටත්, ප්‍රතිගාමීත්වයටත් එල්ල කළ මරු පහරකි.
එනිසා ශ්‍රී ලංකාවේ ද ආගමික මුහුණුවරක් ගත් දේශපාලන බලවේගවලට ප්‍රභාකරන්ලා අනියම් ලෙස ප්‍රේමයෙන් බැඳී ඇත්තේ ආගම උසිගන්වන තරමටම ඔවුන් ගේ දේශපාලන බඩගෝස්තර වාදය ද සුරැකෙන බැවිනි.
ආගමික මුහුණුවරකින් ආවත් ජාතිවාදී මුහුණුවරකින් ආවත් ඔවුන් එක ම පංතියක් විසින් මෙහෙයවනු ලබන සුවච කීකරු මිතුරන් වීම මෙහි දී අමතක නො කළ යුතු කරුණකි.
ජාතික ප්‍රශ්නයක් පැන නැගුණු ඕනෑ ම අවස්ථාවක ඔවුන් දෙගොල්ල ම එක පැත්තක සිටීම මීට කදිම නිදසුනකි.
පසුගිය ඉන්දිය මහා මැතිවරණයේ දී වැදගත් ම අනාගමික පණිවිඩය දෙනු ලැබුවේ ඉන්දියාවේ විශාලතම ප්‍රාන්තය වන ලෝක් සභා ආසන 80 ක් සහිත උත්තර් ප්‍රදේශයෙනි. මුලයාම් සිං යාදේව් ගේ සමාජවාදී පක්ෂය <FRWD>(SP)</FRWD> එයින් ආසන 35 ක් දිනාගත් අතර, මායාවතී මෙහෙයවන 'බහුජන සමාජවාදී පක්ෂය' <FRWD>(BSP)</FRWD> ආසන 19 ක් දිනා ගැනීමට සමත් විය. මේ පක්ෂ දෙක ම අනාගමික පදනමින් පදම් වූ පක්ෂ වන අතර, බහුතර 'ඩැලිට්' හෙවත් කුලහීන ජනතාව සහ මුස්ලිම් ජනතාව ඔවුන්ට ඡන්දය දුන්හ. උත්තර් ප්‍රදේශයෙන් කොංග්‍රස් පක්ෂයට ආසන 10 ක් සහ බී.ජේ.පී. යට ආසන 9 ක් හිමි විය. දැන් මුලයාම් සිං සහ මායාවතිය පිටත සිට සෝනියා රජයට සහාය පළ කරයි.
හින්දි සිනමාවේ අග්‍ර ගණයේ නිළියක් ව සිටි ජයප්‍රදා පවා මෙවර සමාජවාදී පක්ෂයෙන් උත්තර් ප්‍රදේශ්හි මුස්ලිම් බහුතරයක් වෙසෙන ආසනයක් වන "රාම්පුර්" හි ප්‍රතිවාදී මුස්ලිම් අපේක්ෂිකාව පරදවමින් වැඩි ඡන්ද 85,474 කින් ලෝක් සභාවේ මන්ත්‍රීවරියක වශයෙන් තේරී පත් වූයේ මෙම 'සෙකියුලර්' හෙවත් අනාගමික පදනම හේතු කර ගෙන ය.
ඉන්දීය බොලිවුඩය හෙවත් මුම්බාය මුල් කොට ගත් මහාරාශ්ට්‍ර ප්‍රාන්තයේ මුළු ලෝක් සභා ආසන 48 න් ජාතිවාදී ශිව්සේනා බලවේගය මෙවර අන්ත පරාජයට පත්වූ අතර, එහි නායකයන් වන බාල් තැකරේ සහ හිටපු ලෝක් සභා කථානායක මුරලි මනෝහර් ජෝසිට ද දේශපාලනයෙන් ම සමු ගැනීමට අවශ්‍ය පණිවිඩය ප්‍රාන්තයේ ලෝක් සභා මැතිවරණ ප්‍රතිඵලවලින් ජනතාව දී ඇත. ශිව්සේනාවාදීන් ගේ දේශපාලන බලකොටුවක් වූ මුම්බාය අනාගමික පදනමින් පුපුරුවා හැරීමට මෙවර කොංග්‍රස් පක්ෂයට හැකි විය.
මුම්බායේ උතුරු ආසනයට කොංග්‍රස් පක්ෂයෙන් තරඟ කළ නව රැල්ලේ ජනප්‍රිය හින්දි සිනමා නළු ගෝවින්ද වැඩි ඡන්ද 48,227 කින් ජය ලබා ගැනීමට හැකිවීමත් ශිව්සේනාහි හිටපු නියෝජ්‍ය මහ ඇමැති ගෝපිනාත් මුණ්ඩේ වැනි ආගම්වාදීන් ආසනවලින් ඇදවැටීමත් වනාහි ආසියානු දේශපාලනයේ වාමාංශික ප්‍රවණතාව පිළිබඳ මංගල සලකුණකි. කොටින්ට හිතවත්කම් පෙන්වූ සහ ජාතිවාදී ආගම්වාදීන්ට උඩ ගෙඩි දුන් ඉන්දීය හිටපු ආරක්ෂක ඇමැති ජෝර්ජ් පර්නැන්ඩස් ජනතාඩාල් යුනයිටඩ් කණ්ඩායමෙන් බිහාර් ප්‍රාන්තයේ මුසාෆර්පුර් ආසනයට තරඟ කළ අතර, ඔහු ආසනය බේරා ගත්තේ යාන්තමිනි. එහෙත් ඔහුගේ පක්ෂ නායකයා වන හිටපු දුම්රිය ඇමැති නිතිෂ් කුමාර් බිහාරයේ නාලන්දා ආසනයෙන් පරාජය වීම විශේෂ සිද්ධියකි.
උතුරු ඉන්දියාවේ මැතිවරණ ප්‍රතිඵල සැලකූ විට ද අනාගමික පදනම ජයග්‍රහණයට තවත් නිදසුන් දිය හැකි ය. උතුරු කරයේ කුඩා ප්‍රාන්ත වන ඇසැම්, මෙගාලය, මනිපුර්, අරුනාචල් ප්‍රදේශ්, නාග්ලන්තය, ත්‍රිපුර සහ මිසෝරාම් යන ප්‍රාන්තවල ඇති මුළු ලෝක් සභා ආසන ගණන 24 කි. මෙයින් ආසන 11 ක් කොංග්‍රස් පක්ෂය ද 2 ක් වාමාංශික පෙරමුණ ද න.ජේ.පී. ය සහ ඔවුන් ගේ හවුල්කාර පක්ෂ ආසන 7 ක් ද ඇසැම් සහ පරිෂද් පක්ෂය ආසන 2 ක් ද හිමි කර ගත්තේ ය. මේ අතර කොමියුනිස්ට් පක්ෂය විසින් ත්‍රිපුර ප්‍රාන්තයේ බලය හිමි කරගත් අතර, කොංග්‍රසය විසින් ඇසැමය, මෙගාලය, මනිපුරය  යන ප්‍රාන්තවල බලය අත්පත් කරගන්නා ලදී. බී.ජේ.පී. යට හිමිවූයේ අරුණාචල් ප්‍රදේශ් ප්‍රාන්තය පමණි. නාගලන්තයේ දී බී.ජේ.පී. ය නාගලන්ත ජනතා පෙරමුණ සමඟ හවුල් රජයක් පිහිටුවා ගත්තේ ය. මිසෝරාමය පාලනය කරන මිසෝ නැෂනල් ෆ්‍රන්ට් ද බී.ජේ.පී. හිතවාදී පක්ෂයකි.
මා මෙහි දී පෙන්නුම් කිරීමට බලාපොරොත්තු වූයේ ප්‍රාන්තීය කුඩා දේශපාලනය බලවත් වූ උතුරු ඉන්දීය ප්‍රාන්ත 7 ක ඡන්ද ප්‍රතිඵල අනාගමික ආණ්ඩුවකට පාර කැපු ආකාරය යි.
පසුබිම් සංගීතය
ජාතිවාදී ආගම්වාදී කුඩා පක්ෂවල සහයෝගය ලබාගත් සියලු ම ආසියානු ප්‍රධාන පක්ෂ කෙටි කාලයක දී සෙලවෙන දත් මෙන් සෙලවී ගැලවී ගිය බව කොයි කව්රුත් දනිති. රාම් රාජ්‍යය, මුස්ලිම් රාජ්‍ය, ක්‍රිස්තු රාජ්‍ය, ඊළාම් රාජ්‍ය හෝ ධර්ම රාජ්‍ය යන කවර නම් වූ රාජ්‍යයනට වුව ද පසුබිම් සංගීතය සපයනු ලබන්නේ අමු අන්තවාදීන් වීම අමතක නො කළ යුතු කරුණකි. එනිසා කලාපීය ආගමික අන්තවාදය නමැති අණ්ඩවාත හර්නියාව මුළුමනින් ම කපා ඉවත්කර දැමීම වනාහි කලාපයේ ත්‍රස්තවාදී කටු අකුල හෙළි පෙහෙළි කිරීමකි.
සෝනියාට හැකි නම් චන්ද්‍රිකාට බැරි ඇයි?
ජාතිවාදී ආගම්වාදී බෝම්බවලින් හෙම්බත්වූ ඉන්දීය දිල්ලි අග නගරයේ ලෝක් සභා ආසන 7 න් 6 ක් ම සෝනියාට හිමිවූයේ ද එහි වෙසෙන මුස්ලිම් ජනතාව මේ අනාගමික බලවේගය වටා එක් රොක් වූ බැවිනි. සෝනියා විසින් මේ සකලවිධ කර්තව්‍යයන් කරනු ලබන්නේ සුළුතර ආණ්ඩුවක් තබාගෙන බව අප අමතක නොකළ යුත්තේ ශ්‍රී ලංකාවේ චන්ද්‍රිකා ජනපතිනිය ද එම අභියෝගයට මුහුණ දී ඇති බැවිනි. ඉන්දීය ලෝක් සභාවේ ආසන 543 න් පිරිසිදු ව ම කොංග්‍රසයට ලැබී ඇත්තේ ආසන 145 ක් පමණි. භාරතීය ජනතා පක්ෂයට ද ආසන 138 ක් ලැබී ඇති අතර, ඔවුන් කොංග්‍රස් පක්ෂයට පිටුපසින් සිටින්නේ ආසන 7 කින් පමණි.
එහෙත් ඉන්දියාවේ බලවත් වී ඇති තුන්වන බලවේගය වන මාක්ස්වාදී කොමියුනිස්ට් පක්ෂයට ආසන 62 ක් ද සමාජවාදී පක්ෂයට ආසන 36 ක් ද තිබීම හේතුවෙන් සහ අනෙකුත් කුඩා පක්ෂ පොකුරු පිටින් ම සෝනියා ගේ සෙකියුලර් හෙවත් අනාගමික රජයට සහයෝගය දීම නිසා ඉන්දියාවේ දේශපාලනයේ අනාගතය සුබදායි වනු ඇත. ඉන්දියාවේ අනාගමික පදනමින් ශක්තිමත් වූ රජයක් තිබීම අපට ද ශක්තියකි. ඊට හේතුව ප්‍රතිගාමිත්වය, පැසිස්ට්වාදය සහ රැඩිකල් ආගම් මූලධර්මවාදය යන දේශපාලන පිළිලය පොරව පහරට ලක්වූ රූස්ස ගසක් මෙන් කලාපයෙන් ම ඇද වැටෙනු දැකීම කොයි කාගේත් සතුටට කරුණකි.
සමස්ත ඉන්දියානුවන් ගේ පරම පැතුම 'අප්නා දේශ්' හෙවත් 'අපේ දේශය' යන්න බව පැහැදිලි වී ඇත.

<PIC>1. සිනමා නිළි ජයප්‍රදා - සමාජවාදී පක්ෂයෙන් ජය ගනිමින්</PIC>
<PIC>2. වජ්පායි - "අසේවනාච බාලානං"</PIC>
<PIC>3. මුස්ලිම් ආගමික අන්තවාදීන් විසින් පාකිස්ථානයේ කාන්තා දැන්වීම් පුවරුවකට තාර ආලේප කරමින්</PIC>
<PIC>4. සිව්සේනා නායක බාල් තැකරේ</PIC>
<PIC>5. සෝනියා ගාන්ධි</PIC>
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට....
එංගලන්තයට පැමිණෙන්නන්ට පෙර දැනුමක්
පසුගිය වසර කිහිපය තුළ පමණක් අතීතයේ කිසි විටෙක නොවුණු තරම් ශ්‍රී ලාංකිකයන් පිරිසක් මහා බ්‍රිතාන්‍යය කරා පැමිණ ඇති බවට තොරතුරු හෙළි වී තිබේ. බොහෝ දෙනකු පෙර දැනීමක් හා තොරතුරු හොඳින් සොයා බැලීමෙන් අනතුරු ව පැමිණෙන අතර, සෙසු පිරිස් කිසිම අවබෝධයකින් තොර ව මෙහි පැමිණ අතරමං වී කලකිරීමට පත් ව දුක් ගැනවිලි කියමින් සිටින අවස්ථා බොහොමයකට අපට මුහුණ දීමට සිදු වී ඇත.
ලන්ඩනයේ ජීවත් වන ශ්‍රී ලාංකිකයන් ගෙන් 85% කට අධික පිරිසක් මෙරටට පැමිණ ඇත්තේ සරණාගතයන් හා දේශපාලන රැකවරණ පතන්නවුන් ලෙස ය. මීට වසර කිහිපයකට ප්‍රථම මෙලෙස මහා බ්‍රිතාන්‍ය කරා පැමිණි සංඛ්‍යාව ඉතා ඉහළ මට්ටමක තිබුණ ද ක්‍රම ක්‍රමයෙන් එය අඩුවෙමින් පවතී. මෙයට ප්‍රධාන හේතුව වූයේ මහා බ්‍රිතාන්‍ය ස්වදේශ කාර්යාලය සරණාගතයන් පිළිබඳ නීතිරීති විටින් විට ප්‍රතිසංවිධානය කිරීම යි. අතීතයේ දී යම් ආකාරයකින් මහා බ්‍රිතාන්‍ය ගුවන් තොටුපළකට හෝ වෙනත් රට තුළට පිවිසෙන දොරටුවකට පැමිණෙන පිරිස් තම ගමන් බලපත්‍රය විනාශ කොට, තමන් සරණාගතයන් යැයි පැවසූ විගය ඔවුනට ආරක්ෂාව සැපැයීමට බ්‍රිතාන්‍ය රජය පුදුරු වී සිටිය ද, දැන් කාරණා කටයුතු සිද්ධ වන ආකාරය වඩාත් වෙනස් ස්වරූපයක් ගනී. යුද්ධයේ භීෂණයෙන් හා වෙනත් දේශපාලන අතවරයනට ලක් වූ හ යි පවසමින් දෙමළ ජාතිකයන් පමණක් නො ව ශ්‍රී ලංකාව තුළ ජීවත් වන සිංහල, මුස්ලිම් පිරිස් ද මේ රැකවරණ පතා ඇත. වසර 4 කට පසු ව මෙලෙස රැකවරණ පැතූ අයට ස්ථිර පදිංචිය ලබා දුන් අතර, වසර 10 කට පසු ව බ්‍රිතාන්‍ය පුරවැසි භාවය ද අතීතයේ දී ලබා දී තිබිණි. එහෙත් ඉතා මෑත කාලයේ දී මහා බ්‍රිතාන්‍ය කරා පැමිණි මෙලෙස රැකවරණ පැතු බොහෝ පිරිස්වලට ගුවන් තොටුපළෙන් ම හිස් අතින් ආපසු හැරී යෑමට සිදු වූයේ ශ්‍රී ලංකාව "ධවල දේශයක්" <FRWD>(White Listing Country)</FRWD> බවට නම් කිරීමෙන් අනතුරු ව ය. ඒ පිළිබඳ දීර්ඝ විස්තරයක් මීට ප්‍රථම ලන්ඩන් විත්තිහි සටහන් කොට ඇත. මේ මඟින් සරණාගත නීති රීති සම්පූර්ණයෙන් ම වෙනස් විය. යම් කෙනෙකු නුදුරු අනාගතයේදී සරණාගත හෝ දේශපාලන රැකවරණ පැතීමට අදහස් කරන්නේ නම් මේ නීති ගැන මනා අවබෝධයක් ඇති කර ගත යුතු ය. මෙලෙස පැමිනෙන්නන් රට තුළට පිවිසීමේ දී ප්‍රථමයෙන් ගුවන් තොටුපළේ දී ම රැකවරණ සඳහා අයැදුම් කළ යුතු අතර, ඔවුන් සමඟි නිසි ගමන් බලපත්‍රයක් තිබිය යුතු ය. පෙර දී මෙන් ඔහුට නිදහසේ රට තුළට යෑමට ඉඩ හරිනවා වෙනුවට, රැඳවුම් කඳවුරකට යවන ඔවුන් තීරණයක් ලැබෙන තෙක් එහි රඳවා තබනු ඇත. පෙර දී මෙන් වසර ගණන් කල් මේ තීරණය සඳහා නොගන්නා අතර, දින කිහිපයකින් ඔවුන් වෙත තීරණයක් ලැබෙනු ඇත. ඔවුන් දේශපාලන හෝ සරණාගත රැකවරණ සඳහා සුදුසුකම් නොලැබුවොත් වහා ම නැවත මවුරට බලා පිටත් කිරීමට කටයුතු සූදානම් කරනු ලැබේ. යම් හෙයකින් අභියාචනයක් ඉදිරිපත් කිරීමට අවශ්‍ය නම් ඒ සඳහා එක ම එක අවස්ථාවක් ලැබෙන අතර, එ සේ කළ හැක්කේ තෙවන රටක් තුළ දී ය.
ඉතාමත් තියුණු පරික්ෂණයකින් පසු ව වරම් ලැබීමට වරප්‍රසාද ලද හොත් තමා ගේ රුචිය අනුව නො ව, ස්වදේශ කාර්යාලයේ තීරණවලට අනුව ස්කොට්ලන්තය හා අනෙකුත් දුර පළාත්වල නවාතැන් පහසුකම් ලැබෙනු ඇත. එවැන්නකු නියමිත කාලයක් තුළ දී රැකියාවක් සොයා ගත යුතු අතර එ සේ ලැබුණු වහා ම වරප්‍රසාද ගෙවීම් ද නතර වනු ඇත. පසුගිය මාස කිහිපය තුළ දී ශ්‍රී ලාංකිකයන් විසින් ඉදිරිපත් කරන ලද සරණාගත හා දේශපාලන අයැදුම් පත්වලින් 86% ක් ම නිෂ්ප්‍රභ වී තිබීම තරමක අසතුටුදායක තත්ත්වයකි. අතීතයේ දී වැඩි ම ප්‍රමාණයක් මහා බ්‍රිතාන්‍ය වෙත පැමිණ ඇත්තේ විශේෂඥ සේවාවන් සඳහා ය. එනම් වෛද්‍යවරුන්, නීතිඥයන්, ඉංජිනේරුවන් සහ පරිගණක ක්ෂේත්‍රයේ විශේෂඥයන් ය. ඔවුන්ට පැමිණි වහා ම රැකියාවන් සොයා ගත හැකි අතර, වසර කිහිපයකට පසු ව බ්‍රිතාන්‍ය පුරවැසි භාවය ද ලැබී ඇත. එහෙත් දැන් තත්ත්වය හාත්පසින් ම වෙනස් ය. විශේෂඥ වෛද්‍යවරයකු හෝ මේ රටට පැමිණි විගසම 'ප්ලැබ්' නම් පරික්ෂණයෙන් සමත් විය යුතු අතර ඉන් පසු ව තමා විසින් රැකියා අවස්ථාවන් සලසා ගනු ලැබ එම ආයතනයෙන් රැකියා අවසරයක් <FRWD>(Job Permit)</FRWD> ලබා ගත යුතු ය. බොහෝ ආයතන එවැනි වරප්‍රසාදයන් ලබා දෙන්නේ වසරකට හෝ දෙකකට වැනි කෙටි කාලයකට වුවහොත් කාලය අවසානයේ නැවතත් රැකියා සොයා යෑමට ඔවුනට සිදුවේ. නීතිඥයන් සම්බන්ධයෙන් ද තත්ත්වය මෙසේ ම ය. පරිගණක ක්ෂේත්‍රයේ රැකියා අවස්ථාවන් අද ඉතාමත් විරල ය.
මහා බ්‍රිතාන්‍යයට වඩාත් පහසුවෙන් පැමිණිය හැකි තවත් ක්‍රමයක් වන්නේ උසස් අධ්‍යාපනය සඳහා මෙරට විශ්වවිද්‍යාලයවල ලියාපදිංචි වීම ය. මෑත අතීතයේ මෙය ඉතාමත් ප්‍රචලිත ව තිබුණ ද දැන් දැන් නොයෙකුත් තහංචි පැනවීමට බලධාරීන් පටන් ගෙන තිබේ. මෙලෙස පැමිණෙන ශිෂ්‍යයනට නීතියෙන් ම සතියකට පැය 20 ක් වැඩ කිරීමට අවසරයක් ලැබී ඇති අතර, ඔවුන් ගේ යැපෙන්නන් (ස්වාමියා හෝ බිරිය) සාමාන්‍ය ලෙස තහංචිවලින් තොර ව සේවය කිරීමට අවසරය ලැබෙනු ඇත. එහෙත් රජයෙන් ලබාදෙන සහනාධාරවලට ශිෂ්‍යයෝ සමත් නො වෙති. කිසි ම ව්‍යාපාරයක නිරත වීමට ද ඔවුනට තහංචි පනවා ඇත. බොහෝ විට ඔවුන් ගේ 'විසා' බලපත්‍රය දැන් අලුත් කරන්නේ වසරින් වසරට වන අතර, එසේ දීර්ඝ කිරීමේ දී පසුගිය වසර තුළ තමා පරිපූර්ණ කළ අධ්‍යාපන කටයුතු ගැනත් ඔහු ගේ හෝ ඇය ගේ වෙනත් විස්තර ඉතාමත් ම තීක්ෂණ ලෙස පරික්ෂාවට භාජන කිරීම දැන් ස්වදේශීය කාර්යාලය විසින් පටන් ගනු ලැබ ඇත.
අතීතයේ දී මෙලෙස ශිෂ්‍යයන් ගැන පරික්ෂණ කිරීමට ස්වදේශීය කාර්යාලයට තිබු පහසුකම් ඉතා මඳ තත්ත්වයක තිබුණත් මේ වන විට ඔවුන් නොයෙකුත් තාක්ෂණ ක්‍රමයන් භාවිත කිරීම මඟින් පසුගිය මාස කිහිපය තුළ සැලකිය යුතු ශිෂ්‍ය ප්‍රමාණයක් තම මවුබිම වෙත හරවා යැවීමට ඔවුන් සමත් විය. මේ නිසා ශිෂ්‍යයන් වශයෙන් මෙරටට පැමිණීමට උත්සාහ කරන්නන්ට මේ තත්ත්වය ගැන හොඳ අවබෝධයක් තිබීම වැදගත් ය. ශිෂ්‍යයකු වශයෙන් වසර 10 ක් මහා බ්‍රිතාන්‍ය තුළ රැඳී සිටීමට යම් කෙනකු සමත් වුවහොත් ස්ථිර පදිංචියට අවසර පැතීමේ වරම නීතියෙන් ඔවුනට ඇත. එසේ ම තමා විසින් පරිපූර්ණ කළ අධ්‍යාපන ක්ෂේත්‍ර ආයතනයක් මඟින් තමාට රැකියා ප්‍රදාන කිරීමට කැමැති නම් මේ ආයතනය හරහා රැකියා බලපත්‍රයක් ලබාගැනීමේ අවස්ථාව ද උදා වේ. එලෙස ආයතනයෙන් ආයතනයට මාරු වීමට ද ඔවුනට තහනමක් නොමැත. මෙහි දී ශිෂ්‍යයන් වශයෙන් පැමිණ රැකියා බලපත්‍රයත් ලබා දෙන්නේ යැයි පවසමින් ශ්‍රී ලංකාවේ දී විශාල මුදල් ප්‍රමාණයක් අය කරන පිරිස් ගැන අපට ලන්ඩනයේ දී අසන්නට ලැබුණු අවස්ථා බොහෝ ය. රැකියා බලපත්‍රයක් ක්‍රියාත්මක වන ආකාරය ද සුළු වශයෙන් පැහැදිලි කිරීම මගේ යුතුකමක් ලෙස මම සලකමි. මෙරට පෞද්ගලික ආයතනයකට හෝ රජයේ ආයතනයක රැකියා පුරප්පාඩුවක් පැමිණි විගය එය පුවත්පත්වල සහ අනෙකුත් මාධ්‍ය මඟින් ප්‍රචාරය කොට අයැදුම් පත් කැඳවීම සාමාන්‍ය සිරිතකි. මෙහි දී කිසි ම ජාතිවාදී හෝ වෙනත් විෂමතාවන් සිදු නොවන ලෙස ක්‍රියා කිරීමට එම ආයතන නීතියෙන් ම බැඳී සිටියි. කෙසේ හෝ පුරප්පාඩුවක් සඳහා මෙරට වෙසෙන විදේශීය ශිෂ්‍යයකු හෝ වෙනත් රටක සිටින කෙනකු අපේක්ෂිත තනතුරට ගැනීම ඒ ආයතනය අදහස් කරන්නේ නම්, ඔවුන් රැකියා බලපත්‍ර නිකුත් කරන ආයතනය සෑහීමකට පත් කළ යුතු ය. ඒ තනතුරට සුදුසු මෙරට ජාතිකයකු නැති බව ප්‍රථමයෙන් ම පෙන්වා දිය යුතු ය. එලෙස ම තොරාගත් පුද්ගලයා අනෙකුත් සියලු ම අයැදුම් කරුවන් අබිබවා යන්නේ කෙසේ දැ යි ඉතා ම සවිස්තරාත්මක ලෙස පෙන්නුම් කොට දිය යුතු ය. ඒ අවස්ථා දෙක ම සාර්ථක ලෙස පෙන්නුම් කිරීමට ආයතනය සමත් වුවහොත් ඉන් පසු ව අයදුම් කරුවා ගේ සියලු සුදුසුකම් හා වෙනත් සියලු දේ පරීක්ෂා කිරීමෙන් අනතුරු ව රැකියා බලපත්‍රය සීමිත කාලයක් සඳහා අනුමත කරනු ලැබේ. ඒ කාලය තුළ ඔහු ඒ ආයතනයේ පොරොන්දු පරිදි සේවය කළ යුතු අතර, ;වනත් ව්‍යාපාරයක හෝ පෞද්ගලික කටයුතුවල නිරත නොවිය යුතු ය. විටින් විට ආයතනය හා බලපත්‍රලාභියා පරීක්ෂා කර බැලීමට ස්වදේශික කාර්යාලය උත්සුක වන අවස්ථා පසුගිය කාලය තුළ අපට දැක ගත හැකි විය. විශේෂ සුදුසුකම් නොමැති ව රැකියා බලපත්‍ර ලබාගැනීමේ අටියෙන් විශාල මුදල් ප්‍රමාණයක් සමහර ආයතනවලට ගෙවා මෙරටට පැමිණ අතරමං වී සිටින තරුණ තරුණියන් බොහෝ ප්‍රමාණයක් පසුගිය කාලය තුළ අපට මුණ ගැසිණි. මෙහි සිදුවන ක්‍රියාවන් ගැන හරි අවබෝධයක් නොමැති ව තමන් විසින් ගන්නා ලද පියවර ගැන පසුතැවෙමින් ඔව්හු ගත කළහ. ඒ වෙනුවෙන් මහා විශාල මුදල් ප්‍රමාණයක් වියදම් කර තිබීම නිසා ඔවුනට ආපසු මවු රටට යෑම ද එතරම් පහසු නොවන බව අසන්නට ලැබිණි. ශ්‍රී ලංකාවේ දී සැලකිය යුතු වගකීම් දරන රැකියාවල නිරත වී සිටි ඔවුන්, ලන්ඩනයේ තිබෙන ඉන්ධන පිරවුම් හල්වල සහ වැඩිහිටි නිවාසවල, වෙළෙඳ සල්වල සහ නොයෙකුත් අඩු වැටුප් ලබන ආයතනවල සේවය කරමින් සිටිය දී අපට මුණ ගැසිණි.
මෑත කාලයේ ශ්‍රී ලාංකිකයන් වැඩි ම ප්‍රමාණයක් අතරමං වී ඇත්තේ සංචාරකයන් ලෙස මෙරටට පැමිණ මෙහි පදිංචි වීමට උත්සාහ කිරීමේ දී ය. මෙය ඉතා භයානක ක්‍රියාවකි. දැනට පවතින වීසා නීතිරීතිවලට අනුව සංචාරකයකුට ඇති තහංචි අතිශය දැඩි ය. කිසි ම ආකාරයකින් ඔවුනට මෙරට සේවාවක යෙදීමට හෝ ව්‍යාපාරයක යෙදීම නීතියෙන් තහනම් ය. එවැනි කෙනකුට රැකියා සපයන ආයතනවලට පවුම් 5000.00 ක දඩ නියම කිරීමට ද ස්වදේශ කාර්යාලය පසුගිය මාස කිහිපයේ සිට පටන් ගෙන ඇත. ශ්‍රී ලංකාවේ සමහර පිරිස් විශාල මුදල් ප්‍රමාණයන් අය කොට මොවුන් ලන්ඩනයට එවන්නේ එහි දී රැකියා බලපත්‍රයක් ලබා ගත හැකි යැයි මුළා කරමිනි. එහෙත් මෙහි දී වත්මන් බ්‍රිතාන්‍යයේ පවතින නීතිය ගැන අවධානය යොමු කිරීම වැදගත් ය. මාස 6 කට වඩා අඩු විසා බලපත් හිමි කෙනකුට වෙනත් කිසි ම විසා ක්‍රමයක් (ශිෂ්‍ය, රැකියා බලපත්‍ර, සංචාරක) සඳහා අයදුම් කළ නොහැකි ලෙස නීති දැන් පනවා ඇත. ඒ නිසා මාස 6 ක සංචාරක විසා සහිත ව පැමිණෙන කෙනෙකුට වෙනත් කිසි ම ආකාරයේ විසා ක්‍රමයකට තම තත්ත්වය මාරු කිරීමට අවස්ථාවන් මෙහි දී දැන් නොලැබෙනු ඇත. පසුගිය වසර 2 තුළ දී මහා බ්‍රිතාන්‍යයෙන් නිකුත් කිරීමට පටන් ගත් 'වර්කින් හොලිඩේ විසා' <FRWD>(Working Holiday Visa)</FRWD> වලින් ද අතරමං වූ පිරිස් එමට ය. මේ පිළිබඳ දීර්ඝ සටහනක් 2004 මාර්තු 07 වන දින ලන්ඩන් විත්ති හි සනිටුහන් කළ නිසා නැවත ඒ ගැන සාකච්ඡා නො කරමි.
ලෙච්වර්න් විහාරයට දර්ශනීය බුදු පිළිමයක්
මහා බ්‍රිතාන්‍යයේ ලෙච්වර්න් පුරවරයේ බෞද්ධ මධ්‍යස්ථානයට පසුගියදා ඉතාමත් දර්ශනීය බුද්ධ ප්‍රතිමාවක් එහි දායක යුවළක් ප්‍රධානය කළ බව විහාරාධිපති නාහැල්ලේ රාහුල හිමියෝ 'සිළුමිණ'ට ප්‍රකාශ කළහ.
</ART>
<ART>
විදෙස් ලිපිය
ජාතිවාදී වළි කුකුළන් සමග පොර බදන සෝනියා සහ චන්ද්‍රිකා....
- ඒ.බී. ලලිත් ද සිල්වා
කිලෝමීටර් 64,000 ක් මහා භාරතය තුළ ඇවිදිමින්, දැවැන්ත ජන රැළි 60 ක් අමතමින් (ඇය ඇමතූ ආසන 60 න් 52 ක් ජයග්‍රහණය කර ඇත) ලෝකයේ විශාලතම ප්‍රජාතන්ත්‍රවාදී දේශයේ ඡන්ද ව්‍යාපාරය අවසන් කළ සෝනියා අනතුරු ව මැතිවරණ ප්‍රතිඵල වෙන්දේසියේ දී සුළු පක්ෂවලට වැඩි ලන්සුවක් තැබීමට සමත් වූවා ය. ප්‍රජාතන්ත්‍රවාදී පෙරහන්කඩින් 'ආගම්වාදී' සහ 'ජාතිවාදී' වළි කුකුළන් නියම ජාති හිතෛෂින් ගෙන් පෙරා වෙන්කර ගත් ඇය පෞද්ගලික පටු අමනාපකම් අමතක කර සිය දේශපාලන සතුරන් සහ මිතුරන් සමඟ 'එක්සත් ප්‍රගතිශිලී සන්ධානය' පිහිටුවා ගත්තා ය.
එතැනින් නොනැවතුනු ඇය කරුණානිධි ගේ ද්‍රවිඩ මුන්නේත්‍ර කළහම් පක්ෂයේ මන්ත්‍රීවරුන්16 න් 7 කට ඇමැතිකම් ද ලාලු ප්‍රසාද් යාදේව් ගේ 'රාස්ත්‍රිය ජනතා ඩාල්' මන්ත්‍රීවරුන් 23 දෙනා ගෙන් 8 කට ඇමැතිකම් ද ශරද් පවර් ගේ 'ජාතික කොංග්‍රසයේ' මන්ත්‍රීවරුන් 9 දෙනා ගෙන් 3 දෙනකුට ඇමැතිකම් ද රාම්දාස් ගේ 'පත්තලී මක්නල් කච්චි' හි මන්ත්‍රීවරුන් 6 දෙනා ගෙන් දෙදෙනකුට ඇමැතිකම් ද දී තම කැබිනට් මණ්ඩලය 29 ක් ද රාජ්‍ය ඇමැතිකම් 29 ක් ද වන ආකාරයට සංධාන කුට්ටම අනා වෙන්කර ගත්තා ය. ඊට අමතර ව පිටත සිට සංධානයට සහයෝගය දෙන තුන්වන විශාලතම දේශපාලන බලවේගය වන මාක්ස්වාදී කොමියුනිස්ට් පක්ෂය, ඉන්දීය කොමියුනිස්ට් පක්ෂය, සමාජ්වාදී පක්ෂය සහ බහුජන සමාජ් පක්ෂය යන එරට ප්‍රධාන ප්‍රගතිශිලී බල කඳවුර 'ඩැලිට්' හෙවත් කුලහීන ජනතාව ගෙන්, මුස්ලිම් බහුතරයෙන් සහ ධනවාදය අප්‍රිය කරන්නන් ගෙන් සෑදී ඇති අතර, සෝනියා ගේ සෙකියුලර් හෙවත් අනාගමික සංධානය රැක ගැනීම සඳහා ඔවුහු මෙලෙස ඉදිරිපත් වී සිටිති.
එය එසේ වූයේ මැතිවරණ ප්‍රතිඵලවලින් ඇය ගේ කොංග්‍රස් පක්ෂයට සුළුතරයක් හිමි වීම නිසා ය.
සුළුතර රජයක එල්ලී ලෝක් සභාවේ කල කෝලාහල ඇති කර ගන්නවාට වඩා, ප්‍රතිගාමී ජාතිවාදී - ආගම්වාදී බලවේගයන් පරාජය කිරීම සඳහා තමන්ට සහයෝගය දෙන ඕනෑම පක්ෂ සමඟ කොන්දේසි විරහිත ව එකඟ වීමට තරම් සෝනියා මෙහි දී නිර්ලෝභී ලෙස ඉදිරිපත් වීම වනාහි අපට ද ආදර්ශයකි.
ඉන්දීය මැතිවරණ ප්‍රතිඵල විග්‍රහ කරන විට ශ්‍රී ලංකාවේ චන්ද්‍රිකා රජය ඊට වඩා වැඩි ජනතා ජයග්‍රහණයන් අත්පත් කර ගෙන ඇත. මෙහි සන්ධානයට ආසන 225 කින් ආසන 106 ක් ලැබීම වනාහි පාර්ලිමේන්තු බලයෙන් හරි අඩකට ආසන්න ප්‍රමාණයකි.
එහෙත් සෝනියා ගේ ජයග්‍රහණය ගැන බලන විට ලෝක් සභා මුළු ආසන ගණන වන ආසන 543 ඇය ගේ කොංග්‍රස් පක්ෂය ලබා ගත්තේ ආසන 145 ක් පමණකි. එය මුළු ගණනින් හතරෙන් එකකට ආසන්න ප්‍රමාණයකි. එය එසේ වුවත් ඉන්දියාවේ ශක්තිමත් සෙකියුලර් හෙවත් අනාගමික පදනමින් යුත් ආණ්ඩුවක් නිර්මාණය කිරීමට සෝනියාට හැකියාව ලැබිණි.
ශ්‍රී ලංකාවේ චන්ද්‍රිකා ද සෝනියා මෙන් ම වාමාංශික හිතවාදී වීම සහ සියලු ප්‍රගතිශීලී දේශපාලන බලවේග තමන් ගේ 'රට පෙරට' දේශපාලන වන්දනා ගමනට එකතු කර ගැනීම වනාහි දකුණු ආසියානු දේශපාලනයේ පැසිස්ට්වාදයටත්, ධනවාදයටත් දුප්පත් ජනතාව රවටන ගෝලීයකරණයටත්, සියලු ආගම්වාදී, ජාතිවාදී බලවේගවලටත් ගසන ලද කම්මුල් පහරකි. දෙරටේ ම බහුතර ජනතාව තමන් එකහෙළා ම ප්‍රතිගාමී බලවේග ප්‍රතික්ෂේප කරන බව සිය මැතිවරණ පණිවිඩවලින් ප්‍රකාශ කර ඇත.
සෝනියා ගේ දේශපාලන ගමන චන්ද්‍රිකා ගේ තරම් ඈතට දිව නොගියත්, රජිව් ගේ අකල් මරණයෙන් පසු පක්ෂයේ නායකත්වයේ සුක්කානම අතට ගත් ඇයට ද දැඩි පීඩන, අපවාද, අවලාදවලට ලක්වීමට සිදු විණි. ආසියාවේ පැරැණිතම දේශපාලන පක්ෂය වන ඉන්දීය කොංග්‍රස් පක්ෂය මෙහෙයවීමේ දී ඇය ගේ ජන්මය ගැන විපක්ෂයෙන් නැඟී ආ ආන්දෝලනය අන්තිමේ දී රට කලඹවන දේශපාලන කරච්චලයින් බවට පත් විය.
මධ්‍ය ප්‍රදේශ් මහ ඇමැතිනි උමා භාරතී, ගුජරාටි මහ ඇමැති නරේන්ද්‍ර මෝඩි සහ වජ්පායි රජයේ හිටපු ප්‍රවෘත්ති සහ ගුවන් විදුලි ඇමැතිනි සුෂ්මා ස්වරාජ් යන අය අන්තිමේ දී "රාශ්ත්‍රිය ස්වාභිමාන් ආන්දෝලන්" නමැති හිංදු ජනතාව සෝනියාට විරුද්ධ ව කුලප්පු කිරීමේ ව්‍යාපාරයක ද යෙදුණු අතර, සෝනියා යම් හෙයකින් අගමැති කමේ දිවුරුම් දුන හොත් තමා හිස මුඩුකර සියලු තනතුරුවලින් අස් වී සුදු රෙද්දක් පොරවා ගන්නා බවට ද සුෂ්මා ස්වරාජ් ඇමැතිවරිය ප්‍රකාශ කළා ය.
එහෙත් සිය ස්වාමි පුරුෂයා ගේ දේශපාලන ඝාතනයෙන් ඇති වූ පීඩනය ද සිතින් දරා ගෙන තමන් ජීවත්වන රටේ ජනතාව දුගී දුප්පත් කමින් බේරා ගැනීමට ගෙන ගිය දේශපාලන සටන ඇය කෙළවර කළේ පක්ෂයත් ජනතාවත් ජයග්‍රහණය කරවීමෙනි.
ශ්‍රී ලංකාවේ චන්ද්‍රිකා ද ඒ හා සමාන දේශපාලන අභියෝගයන්ට මුහුණ දී ඇත. එක් පැත්තකින් කොටින් ද අනෙත් පැත්තෙන් ප්‍රතිගාමී බලවේග ද තවත් පැත්තකින් ආගමික අන්තවාදය ද ඇය බිලි ගැනීමට අවි අමෝරා සිටිද්දී මරණයේ දොරකඩ සිට නැවත ජීවත් වීමට ඇසත් පූජා කිරීමට ඇයට සිදු වූවත්, තමා සතු ආත්ම ශක්තිය ඉන්දියාවේ සෝනියාටත් වඩා ඉහළ මට්ටමක ඇති බව කලාපයේ දේශපාලනය ගැන හය හතර දන්නා ඕනෑ ම කෙනකු පිළිගන්නා කරුණකි.
ලේ පැල්ලම්
සෝනියා සහ චන්ද්‍රිකා යන දෙදෙනා ගේ ම පවුල් දේශපාලන වෙඩි පහරවලින් ඝාතනය වූ ලේ පැල්ලම් සිය ජීවිතයේ මතක සටහන් වශයෙන් ඉතිරි වී තිබිය දී දෙදෙනා ගේ ම ස්වාමි පුරුෂයෝ අමු අමුවේ දේශපාලන ඝාතනවලට ලක් වූ හ.
ජාතිවාදී ප්‍රතිගාමී වෙඩි උණ්ඩවලින් ඕනෑවටත් වඩා බැට කා ඇති මේ දෙදෙනා, නැවත වරක් දකුණු ආසියානු කලාපයෙන් බලයට පත්වීම යුගයේ දේශපාලන අවශ්‍යතාවකි. එය එසේ නම් ශ්‍රී ලංකාවේ ජනතාව විසින් ලබා දුන් සුවිශේෂ ජනවරම ජන විරෝධී ව්‍යවස්ථා පොල් අත්තට යට කොට කාබාසිනියා කර දමනු දැකීමට මෙරට බහුතර ජනතාව කිසිසේත් කැමති නොවන බව මෙහි දී නැවතත් මතක් කර දිය යුතු ව ඇත.
ඉන්දියාවේ ජනතාව සෝනියාට ලබා දුන් ජනවරමට වඩා අති විශාල ජනවරමක් ශ්‍රී ලංකාවේ ජනතාව චන්ද්‍රිකා ප්‍රමුඛ වාමාංශික සන්ධානයට ලබා දීම පිටුපස ඇත්තේද නාස්තියට, දූෂණයට පටු වර්ග භේද වාදයට සහ පොදුවේ ප්‍රතිගාමීත්වයට විරුද්ධ ව දෙනු ලැබු පණිවිඩයකි. එනිසා ඒ ජනවරම සුරැකීම සඳහා සුළු ජන පක්ෂ සමඟ එක්වීමට චන්ද්‍රිකා ප්‍රමුඛ සන්ධානයට විශේෂ අවසර පත්‍රයක් ඇත. ඡන්දය දුන් ජනතාව ගේ එක ම බලාපොරොත්තුව වන්නේ තවත් මැතිවරණයට යෑම හෝ විපක්ෂයට බහුතරය පෙන්වීමට ඉඩ දීම නො ව, දුන් ජනවරම නොසැලෙන සේ රැක ගැනීම යි.
ශ්‍රී ලංකාවේ සහ ඉන්දියාවේ පසුගිය මහා මැතිවරණ ප්‍රතිඵල ඇමරිකාව පවා බලාපොරොත්තු නො වුවකි. එය එසේ වුවත් එනම් ශ්‍රී ලංකාවේ සහ ඉන්දියාවේ තමාට හිතවාදී රජයන් බලයට පත් නොවුවත් ඇමරිකාව කවර හේතුවකින් වුව ද දකුණු ආසියාව අතැර නොයන බව ද අමතක කළ යුතු නැත. ඉරාකයට හමුදා නොයැවීමේ ඉන්දීය ස්ථිර විදේශ ප්‍රතිපත්තිය හමුවේ ඇමරිකාව නිරුත්තර වූයේ ද එහෙයිනි.
මුලතිව්
ශ්‍රී ලංකාවේ කොටි ප්‍රශ්නයට අත පෙවීමට ඇමරිකාවට සහ නෝර්වේවලට වඩා කොටින් ගෙන් බැට කා ඇති ඉන්දියාවට ඇත. මෙය කලාපයේ ආරක්ෂාව පිළිබඳ ව ද බලවත් ප්‍රශ්නයකි. ඉන්දීය සාගරය අවට සාම කලාපයක් කිරීමේ මහා ශ්‍රමදානයේ දී මුලින්ම එළි පෙහෙළි කළ යුත්තේ මුලතිව් වනාන්තරය බව ඉන්දීය බලධාරීන් නොදන්නවා නොවිය හැකි ය.
උතුරේ කාශ්මීර ප්‍රශ්නයට වඩා තම රටේ රාජ්‍ය නායකයන්ටත් එමඟින් සමස්ත ප්‍රජාතන්ත්‍රවාදයටත් තර්ජනයක් එල්ල කළ කොටි සංවිධානය, තම පරම හතුරා වශයෙන් සලකන රාජ්‍ය නායිකාවක ඉන්දියාවේ ප්‍රථම වරට බලයට පත්වීමේ වාසියෙන් ප්‍රයෝජන ගැනීමට නම් අප ඉතා කල්පනාකාරී විය යුතු ය. සෝනියා සහ මන්මෝහන් ජී වැඩ බාර ගෙන අත්සන්තබන ලද මුල් ම ලිපි ගොනුවේ කොටි තහනම දෙවසරකින් දිර්ඝ කිරීමේ ලිපිය ද තිබීම අපට සුබ ලකුණකි. කොටි විරෝධියකු යැයි පිළිගැනෙන ශ්‍රී ලංකාවේ හිටපු ඉන්දීය මහ කොමසාරිස් ජොතින්ද්‍ර නාත් ඩික්සිත්අද සෝනියා ගේ ජාතික ආරක්ෂක උපදේශකයා ය.
දියාරු ප්‍රතිපත්තිය
තමිල්නාඩු කොටි හිතවතුන් තිදෙනා ම අද සෝනියා ගේ සාරිපොටේ එල්ලී ඇති නිසා ඕනෑ ම වේලාවක කන මිරිකා මුහුණ සිඹීමට ඇයට හැකියාව ඇත. අද මුළු මහත් බටහිර රටවල් පමණක් නොව ජපානය පවා අනුගමනය කරන්නේ කොටින්ට හිතවත් වූ ක්‍රියා පිළිවෙතක් බව නොරහසකි. කොටින්ට හිතවත් නොවන එක ම අන්තර්ජාතික බලවතුන් දෙදෙනා වන්නේ ඇමරිකාව සහ ඉන්දියාව පමණකි.ඉන්දීය විදේශ ප්‍රතිපත්තියෙන් මෙතෙක් අපට එතරම් ප්‍රයෝජනයක් නොගත හැකි වූයේ වජ්පායිලා ගේ සහ අද්වානිලා ගේ කොටින් කෙරෙහි බලපැවැත්වූ දියාරු ප්‍රතිපත්තිය නිසා ය. එයින් ප්‍රයෝජනයන් ගැනීමට පසුගිය රජය ද හරියාකාර ව ක්‍රියා කෙළේ නැත. එහෙත් අද අපි හරි සංධිස්ථානයකට පැමිණ ඇත්තෙමු. විදේශ ඇමැති කදිරගාමර් සහ නට්වාර් සිං අතර පැවැත්වූ, ඉදිරියේ දී පැවැත්වීමට බලාපොරොත්තු වන සාකච්ඡා මෙතෙක් පැවැති සාකච්ඡාවලට වඩා වෙනස් මඟක් ගනු ඇතැ යි දේශපාලන විචාරකයෝ විශ්වාසය පළ කරති.
ශ්‍රී ලංකාවේ චන්ද්‍රිකා මුහුණ දෙන දේශපාලන අභියෝගවලට වඩා වැඩි අභියෝගයනට ඉන්දියාවේ සෝනියාට මුහුණ දීමට ඇත. අගමැති පදවිය අචාර්ය මන්මොහන් සිං දැරුවත් පක්ෂයට සහ රටට වගකිය යුත්තේ සෝනියා ගාන්ධි ය.
මුලින් ම ඇය කළ යුත්තේ ඇමරිකාව සමඟ ඇති ඇයිහොඳයි කම් දේශපාලනික වශයෙන් තර කර ගැනීම ය. දෙවනු ව පකිස්ථානය සමඟ ද්විපාර්ශ්වික සාකච්ඡා මඟින් කාශ්මීර ප්‍රශ්නයට විසඳුම් සොයන අතර ම ප්‍රභාකරන් කොටු කර ගැනීම සිය දේශපාලන න්‍යාය පත්‍රයට ඇතුළත් කර ගැනීම ය.
තමිල්නාඩු කොටි හිතවතුන් වන කරුණානිධි, වෛකෝ සහ රාම්දෝස්ලා ට මහ ආණ්ඩුවේ ඇමැතිකම් දී ඔවුන් තම සංධාන හිතවතුන් වශයෙන් තබා ගනිමින් ඔවුන් සමඟ කොටි දඩයමේ යෙදීම ඔවුන් හතුරන් කරගෙන ඒ කාර්ය කරනවාට වඩා ලෙහෙසි දෙයක් ලෙස ඇයට සිතෙන්නට ඇත.
තම සැමියා මරා දැමු කොටින් ගේ හිතවතුන් සමඟ පමණක් නො ව, දූෂණයට සහ රාජ්‍ය අරමුදල් ගසා කෑම පිළිබඳ ව ඉහළ උසාවියේ නඩු දමා ඇති "රාස්ත්‍රිය ජනතා ඩාල්" නායක ලාලු ප්‍රසාද් යාදේව්ලා සමඟ වුව ද සෝනියා සංධානය හැදුවේ තම රට ජාතිය ජාතිවාදයෙන් සහ ප්‍රතිගාමිත්වයෙන් බේරා ගෙන "දේශ් බචාඕ" හෙවත් "රට බේරා ගැනීමේ" සංකල්පයෙනි'
එපමණක් නො ව පසුගිය මහ මැතිවරණයේ දී තම ආසනය පවා පරාජයට පත් වූ කොංග්‍රස් පක්ෂයේ ජ්‍යෙෂ්ඨ නායකයකු වූ ශිව්රාජ් පටේල්ට බරපතළ ම ඇමැතිකම වන ස්වදේශ කටයුතු ඇමැති ධුරය පවා පිරිනැමීමට ඇය කෘතවේදී වූවා ය.
කුලහීන හෙවත් 'ඩැලිට්' ජනතාව වෙනුවෙන් සිය කැබිනට් ඇමැතිකම් 3 ක් සහ මුස්ලිම් නායකයන් හත් දෙනකුට කැබිනට් ඇමැතිධුර පිරිනමමින් තම "එක්සත් ප්‍රගතිශිලී සංධානය" කොන්ක්‍රීට් මෙන් ශක්තිමත් කිරීමට සෝනියාට හැකි වීම පිළිබඳ ව අප ඉතා පරික්ෂාකාරී ලෙස සොයා බැලිය යුත්තේ අප ද ඒ ප්‍රශ්නයට මුහුණ දී ඇති බැවිනි. දකුණු ආසියාවේ දේශපාලනයේ සෝනියා සහ චන්ද්‍රිකා ගේ අනාගත ගමන් මඟ සහ ඔවුන් අතින් එළිපෙහෙළි වන ත්‍රස්තවාදි කටු අකුල ගැන කලාපයේ සාමය ප්‍රිය කරන කොයි කව්රුත් ඇස ගසා ගෙන සිටින්නේ එහෙයිනි.
ඉන්දියාවේ සෝනියාට දුන්නාට වඩා වැඩි ජනවරමක් ශ්‍රී ලංකාවේ චන්ද්‍රිකාට ලැබී ඇත. ජනවරමට ගරු කරමින් ඉන්දීය විපක්ෂය කරබා ගත්තත් අපේ විපක්ෂය තවමත් "දේශපාලන බයිලා වැල්" අමුණමින් සිටියි. දුන් ජනවරම හරියාකාරව රැකගැනීමට සෝනියාට මෙන්ම චන්ද්‍රිකාට ද සංධානගත වගකීමක් ඇත.
</ART>
<ART>
සාජා සිංහල අවුරුදු උලෙළ
තම පවුලේ අනාගත අභිවෘද්ධිය තකා විදේශ ගත වන දේශයේ ශ්‍රමිකයනට සයුරෙන් එතෙර කතරක අවම වශයෙන් දෙවසරක්වත් කල් ගෙවන්නට සිදුවෙයි. එහි දී වසරකට වරක් උදාවන නව අවුරුදු ප්‍රීතිය විඳගන්නට පවා අවස්ථාවක් නොලැබී යයි. නමුත් ඔවුන් තනි නොකර ඔවුන් සියලු දෙනා ඒකරාශි කරමින් අලුත් අවුරුද්දට එම ප්‍රීතිය ලබා දීමට වසර 21 ක් පුරා ඇප කැප වූ ආයතනයක් තිබීම ආඩම්බරයට කරුණකි.
ඔබ රැගෙන එන බඩුබාහිරාදිය ඉතා ම සුරක්ෂිතව ලංකාවේ දී ඔබට ලබා ගත හැක වන ලෙසින් සියලු පහසුකම් සහිතව අමිල සේවාවක් ඉටු කරනු ලබන එම ආයතනය "ට්‍රයිකෝ" හෙවත් "ෆ්‍රයිකෝ" නම් වේ.
මේ සේවක සේවිකාවන් ගේ එකමුතුවත්, සතුටත් අරමුණු කොට ගෙන සිංහල අලුත් අවුරුද්ද ඩුබායි රටේ දී උත්සවාකාරයෙන් සැමරීම වසර විස්සක් තිස්සේ සිදු කැරේ. ආරම්භයේ දී (1983) ශ්‍රී ලාංකිකයන් 10,000 ක් පමණ ඊට සහභාගි වුව ද අද වන විට ලක්ෂ ගණනක් නව වසර සැමරීම සඳහා එක්වෙති.
මෙවරත් අප්‍රේල් මස 23 වෙනි දා සාජා පිටියේ දී දවස පුරා අවුරුදු උත්සවය පැවැත්වීමට කටයුතු යොදා ඇත. මෙය ශ්‍රී ලාංකිකයන්ට පමණක් ම සීමා වන්නේ නැත. ඉන්දියාව, පකිස්තානය, බංගලා දේශය යන රටවල සිටින ශ්‍රී ලාංකිකයෝත් අත්වැල් බැඳ ගනිති.
සිංහල අවුරුදු චාරිත්‍ර වාරිත්‍ර මෙන් ම අප ගේ ජාතික ක්‍රීඩා ද මේ අවස්ථාවට එක් කර ගැනෙනවා.
මැද පෙරදිග සිංහල ගුවන් විදුලි සේවය වන "උමි අල් කුමෙන්" ගුවන් විදුලි සේවා ඔස්සේ ඩුබායි හී අසන්නන් වෙනුවෙන් පැය 2 ක කාලයක් සිංහල අවුරුදු උත්සවයේ තොරතුරු ඇතුළත් විශේෂ විකාශයක් ක්‍රියාත්මක කිරීමට ද කටයුතු යොදා ඇත.
මෙවර අවුරුදු උත්සවයේ අවසන් අංගය ලෙස සංගීත සැඳෑවක් පැවැත්වීම සඳහා "සන්ෆ්ලවර්" සංගීත කණ්ඩායම සමඟ කොරින් අල්මේදා, ඇන්ටන් ජෝන්ස්, අසංග ප්‍රියමන්ත පීරිස් යන කලාකරුවෝ ද එක්වීමට නියමිතයි.
අවුරුදු කුමර කුමරියන් තේරීම ඇතුළු මුලු උත්සවය සඳහා ම රුපියල් ලක්ෂ 12 ක 13 ක ත්‍යාග තරගකරුවන් අතර බෙදා හැරීමට ද කටයුතු යොදා ඇත.
මේ උත්සවය සඳහා මුල් වි ක්‍රියා කරන 'ට්‍රයිකෝ ආයතනයේ' දාහක පමණ සේවක මණ්ඩලයක් සිටින අතර, ඔවුන් ඩුබායි, කුවේට්, බහරේන්, සිංගප්පූරුව, පිලිපීනය, ඉන්දුනිසියාව ඇතුළු යුරෝපීය රටවල් ගණනාවක ම සේවාවන් ලබා දෙනවා.
උදා වූ සිංහල අලුත් අවුරුද්ද ලංකා වාසී සැමටත් විදේශ රැකියාවල නියුතු අපේ ම සොයුරු සොයුරියන්ටත් සුබ නව වසරක් වේවායි පතමු.
සටහන - ප්‍රමිතා රන්දලී පබසරා
</ART>
<ART>
ලන්ඩන් විත්ති
සුමිත් කඩවතගේ ලන්ඩන් නුවර සිට
ලන්ඩන් අවුරුදු අසිරිය
මහා බ්‍රිතාන්‍ය ලෙච්වර්ත් පුරවරයේ ලෙච්වර්ත් බෞද්ධ විහාරස්ථනය මගින් මෙහෙයවනු ලබන 2004 වසරේ බක්මහ උලෙළ සියලු අවුරුදු චාරිත්‍ර, ජන ක්‍රීඩා සහ දේශීය නැටුම් ගැයුම් සමග අප්‍රේල් මස 17 වැනි දා සෙනසුරාදා උදෑසන 10.30 සිට සවස 7.00 දක්වා ලෙච්වර්ත් හී නෙවලස් පාරේ සෙට්ල්මන්ට් ශාලාවේ දී පැවැත්වෙන බව විහාරාධිපති නාහැල්ලේ රාහුල හිමිපාණන් 'සිළුමිණ' ට පැවසූහ.
විසන්ත ලන්ඩන් මැරතන් සඳහා
බර්මින්හැම් විශ්ව විද්‍යාලයේ අවසන් වසරේ වෛද්‍ය ශිෂ්‍ය විසන්ත රත්නසූරිය මෙවර ලන්ඩන් මැරතන් ධාවන තරගයට සහභාගි වීමට නියමිත ය. මීට ප්‍රථම ද ලන්ඩනයේ සහ පැරිසියේ පවත්වන ලද මැරතන් ධාවන තරගවලට සහභාගි වූ ඔහු පිළිකා සහ ලියුකේමියා රෝග සමීක්ෂණ ආයතනවලට සහ බ්‍රිතාන්‍ය හෘදය පදනමට විශාල මුදල් ප්‍රමාණයක් ලබා දීමට සමත් වී ඇත.
මෙවර අප්‍රේල් මස 18 වැනි දා පැවැත්වෙන මැරතන් ධාවනයට සහභාගී වීම තුළින් ශ්‍රී ලංකා වෛද්‍ය සහ දන්ත සංවිධානයට ආධාර සපයා දීමට හෙතෙම තීරණය කොට ඇත.
ලංකා විත්ති - හත් වසර සපුරයි
මහා බ්‍රිතාන්‍යයේ මුද්‍රණය කර, යුරෝපය පුරා බෙදා හරිනු ලබන සිංහල භාෂාවෙන් පළවන 'ලංකා විත්ති' පුවත්පතට මේ බක් මාසයේ දී හත් වසරක් පිරෙයි.
මේ වෙනුවෙන් එම පුවත්පතේ නිර්මාතෘ ප්‍රකට පුවත්පත් වේදී දයා ආනන්ද රණසිංහ මහතාට නන් දෙසින් ගලා එන සුභ පැතුම්වලින් අඩුවක් නොමැති බව පසුගිය දා 'ලංකා විත්ති' පුවත්පත කියවූ මට ද පසක් විය. මව් බිමෙන් සැතපුම් දහස් ගණන් එතෙර ජීවත්වන සිහලුන්ට තම රට ආගම සංස්කෘතිය ගැන හදවතට වඩාත් සමීප භාෂාවකින් මාධ්‍යයකින් තොරතුරු ගෙන ඒමේ ගෞරවය ඒ මහතාට අනිවාර්යයෙන් ම ලැබිය යුතු ය. එය එතරම් පහසු කටයුත්තක් නොවන බව ද අප කවුරුත් අවබෝධ කොට ගත යුත්තකි.
ප්‍රවීණ පුවත්පත්වේදී ගාමිණි සුමනසේකර මහතා ගේ පැසසුම් ලංකා විත්ති වෙත ප්‍රකාශ කර තිබුණේ මෙසේ ය. "සිය ජාතික හා සංස්කෘතික අනන්‍යතාව අමතක නොකළ කවර සිංහලයකුට වුව ද ලංකා විත්ති අභිමානයකැයි මම සිතමි. ඉංග්‍රීසි විජිතයක ගෙවී යන අවිවේකී ජීවන රිද්මය මොහොතකට හෝ බිඳ දමමින් සිය සංස්කෘතික උරුමය පිළිබඳ සිහිපත් කරවන ලංකා විත්ති පුවත්පතකට වඩා ගමින් එන නෑදෑයෙකු වැන්න. සිංහලකමත්, සිංහල ගමත් පිළිබඳව මතක ගබඩාවේ දොර හැර දෙන්නේ ලංකා විත්ති පුවත් පත ය. අප ජීවත්වන මේ යුගය වනාහි සන්නිවේදනයේ යෝධ පිමි පනිමින් තොරතුරු තාක්ෂණය අතැඹුලක් බවට පත් කළ විස්මිත යුගයකි. එහෙත් ලංකා විත්ති පුවත්පත සිංහල පාඨකයා රැගෙන යන්නේ එවන් සන්නිවේදන විශ්ව ගම්මානයකට නොව, සිංහල රිද්මයත් සිංහල ආත්මයත් විකසිත කරවන අපේ ම ලොවකට ය.
සැරදේවා සියක් වස් ලංකා විත්ති.
චරිත හතක් ලන්ඩනයේ
සිංහල නාට්‍ය කලාවේ මහත් ආන්දෝලනයකට පාත්‍ර වූ දේශපාලනමය ප්‍රහසනය "චරිත හතක්" ලන්ඩන් නුවර දී මේ මස 25 වන දා වේදිකාගත වීමට නියමිත ය. විල්සන් ගුණරත්න විවිධ චරිත 7 ක් නිරූපණය කරන මෙම භූමිකාවේ රමණි පොන්සේකා, සුසුල් පෙරේරා සහ ටී. එම්. ප්‍රේමරත්න චරිත නිරූපණයේ යෙදෙති.
ශ්‍රී ලංකා ක්‍රිකට් ක්‍රීඩකයා නිදහස්
අන් සතු ක්‍රෙඩිට් කාඩ් පත් රාශියක් ළඟ තබා ගැනීමේ වරදට හීත්‍රෝ ගුවන් තොටුපළේ දී චෝදනා ලත් ක්‍රිකට් ක්‍රීඩක මනෝජ් හෙට්ටිආරච්චිට එරෙහිව තිබූ සියලු චෝදනා පසුගිය දා බ්‍රිතාන්‍ය මහේස්ත්‍රාත් උසාවිය විසින් මුදා හරින ලදී.
එංගලන්තය 'සඩ්බරි' ක්‍රිකට් සමාජය වෙනුවෙන් තරග කොට ක්‍රිකට් වාරය අවසානයේ මව් බිමට පෙරළා යාමට ගුවන් තොටුපළේ තම ගුවන් යානයට නැගීමට පසුවෙන අවස්ථාවේ භාතිය සිල්වා සහ මනෝජ් හෙට්ටිආරච්චි ලන්ඩන් පොලිසිය විසින් අත්අඩංගුවට ගැනීමෙන් අනතුරුව සිල්වා ඒ අවස්ථාවේදී ම පරීක්ෂාවෙන් සුව මුදා හළ අතර හෙට්ටිආරච්චි එදින රාත්‍රියේ පොලිසියේ රඳවා තබා පසු දින උසාවිය වෙත ඉදිරිපත් කිරීමෙන් පසුව ඇප මත මුදා හරින ලදී. තමා නිදහස් වීමෙන් අනතුරුව හෙට්ටිආරච්චි සිළුමිණ හමුවේ පවසා සිටියේ ඇතැම් ශ්‍රී ලංකා පුවත්පත්වල මෙම සිද්ධිය ඉතාමත් වැරදි ආකාරයෙන් වාර්තා කළ අතර තමා පරීක්ෂා කරන අවස්ථාවේ ක්‍රෙඩිට් කාඩ් පත් 8 ක් තමා ළඟ තිබූ මුත් එම පුවතෙහි 22 ක් ලෙස සඳහන් වී තිබූ බව ය. එලෙස ම එම පුවත්පතෙහි සඳහන් වූ පරිදි කිසිම චෙක්පතක් තමා ළඟ නොතිබූ බවක් ද මාස 3 ක් සිර භාරයේ තමා ගත් බව එම පුවතෙහි සඳහන් කිරිම ගැන තමා ගේ කණගාටුව පළ කරන බව ද පැවසුවේ ය. රාත්‍රි දෙකක් පමණක් පොලිසියේ තමාට සිටීමට සිදු බව නියම සත්‍ය බව සිළුමිණ ඉදිරියෙහි අනාවරණය කෙළේ ය. තවත් පුද්ගලයකු විසින් ළඟ තබා ගන්නැයි දෙන ලද මේ ක්‍රෙඩිට් කාඩ් පත් ගැන කිසිවක් තමා නොදැන සිටි බවත් එවැනි හොර ජාවාරමකට කිසිම අයුරකින් සම්බන්ධ නොවූ බවත් මුල සිට ම ඔහු එංගලන්ත උසාවිය ඉදිරියේ පවසා සිටියේ ය. මාස කිහිපයක පරීක්ෂණ සහ නඩු වාර කිහිපයක් අවසානයේ හෙට්ටිආරච්චි සම්පූර්ණයෙන් ම නොදොස් බවට මහෙස්ත්‍රාත් උසාවිය තීරණය කොට ඇත. තමා විසින් තබා ගන්නා ලද ක්‍රෙඩිට් කාඩ් 8 ම භාතිය සිල්වා සතු වූ අතර ඔහු ගේ මුදල් පසුම්බියේ ඉඩ නොමැති නිසා තමා ළඟ තබා ගන්නැයි පැවසූ බවත් හෙට්ටිආරච්චි පුවත්පතට ප්‍රකාශ කළේ ය. ගුවන් තොටුපළේ දී පොලිසිය විසින් පරීක්ෂා කිරිමට ගනු ලැබුවේ භාතිය සිල්වා පමණක් බවත් එහි දී සිල්වා, හෙට්ටිආරච්චි ද තමා සමග ගමන් කරන බවත් පොලිසියට පැවසීම නිසා ඔහුව ද පරීක්ෂණයට භාජනය වූ බව තවදුරටත් පැවසුවේ ය. මේ නිසා හිතා මතා තමා මෙවන් සිද්ධියකට කොටු කළ බවට තමා තරයේ විශ්වාස කරන බව හෙට්ටිආරච්චි අවසාන වශයෙන් ප්‍රකාශ කෙළේ ය.
ඉසිපතන ආදි ශිෂ්‍ය සමුළුව
කොළඹ ඉසිපතන විද්‍යාලයේ ආදි ශිෂ්‍ය සංගමයේ එක්සත් රාජධානි ශාඛාවේ වාර්ෂික මහා සභා රැස්වීම පසු ගිය සති අන්තයේ දී ලන්ඩන් නුවර 'ලිහිණියා' ආපන ශාලාවේ දී පැවැත්විණි. ප්‍රධාන සංවිධායක සුසන්ත සුවදිරත්න මහතා අප වෙත පවසා සිටියේ මෙවර සභා රැස්වීම වඩාත් වැදගත් වූයේ මෑත දී එක්සත් රාජධානිය වෙත පැමිණි තරුණ ආදි ශිෂ්‍යයන් ගේ වැඩි සහභාගිත්වයක් ලබා ගත් බවත් ය. සංගමයේ නව සභාපති තනතුරට සිසිර පෙරේරා මහතා පත් වූ අතර එතෙක් තනතුර දැරූ ගැමුණු පීරිස් මහතා භාණ්ඩගාරික තනතුරට පත් විය. නව ලේකම් ලෙස රුවින්ද රන්කොත්ගේ මහතා ද ක්‍රිකට් නායක තනතුරට අජිත් සමන්ත යන මහත්වරුන් නම් කරන ලදී. තම මව් පාසල වෙත විවිධාකාරයෙන් උපකාර සපයන මෙම ආදි ශිෂ්‍ය සංගමය පසු ගිය වසරවල දී විද්‍යාලයීය ක්‍රිකට් කණ්ඩායමට මුදලින් සහ රගර් කණ්ඩායමට ක්‍රීඩා ආම්පන්නවලින් ආධාර කළ බව සුවදිරත්න මහතා අප සමගින් පැවසුවේ ය.
ස්වාධීන මංගල කලාපය
ස්වාධීන <FRWD>(Swadheena)</FRWD> නමින් තවත් ශ්‍රී ලාංකික පුවත්පතක මංගල කලාපයක් පසු ගිය දා ලන්ඩනයේ දී නිකුත් විය. සිංහල ද්‍රවිඩ සහ ඉංග්‍රීසි යන භාෂා තුනින් ම පළවෙන මෙම පුවත්පතෙහි නමේ පරිසමාප්තයෙන් ම ස්වාධීන භාවයක් කියවූ අප සැමට අවබෝධ විය. මංගල කලාපය සිංහල ද්‍රවිඩ අලුත් අවුරුදු ගැන වැඩ අවධාරණයක් ලබා දී තිබුණ අතර මෙවර සිංහල අලුත් අවුරුදු චාරිත්‍ර ඉටු කරන්නන්ට එම නැකත් වෙලාවන් සනිටුහන් කිරීමෙන් මහඟු සේවයක් ඉටු කළේ ය. දේශපාලනමය, කලා සහ ක්‍රීඩා යන සෑම අංගයක් ම සාකච්ඡාවට බඳුන් කොට තිබුණු මෙම පුවත්පත ගැන කාගේත් ප්‍රසාදය පහළ විය. සිඟිත්තන් ද අමතක නොකළ ද කර්‍තෘ මණ්ඩලය ඔවුන් වෙනුවෙන් ද ළමා පිටුවක් වෙන් කිරීම කොතරම් ඥානාන්විත ද? කලා සංග්‍රහය තුළින් සිංහල සිනමාවේ සහ වේදිකාවේ නොමැකෙන නමක් රැන්දූ ප්‍රේමා ගනේගොඩ ශිල්පිනිය නැවතත් රසිකයන්ට මතක් කර දීමේ උත්සාහයක් ගෙන තිබුණි. පරිසර සැරිසර නම් මැයින් මව් බිමේ මනරම් ස්ථානයක් වූ නිල්ගල ගැන සවිස්තරාත්මක විස්තරයක් සපයා තිබුණි. මව් බිමින් දහස් ගණනක් ඈතින් වෙසෙන අපේ ඇත්තන් ගේ හදවතට මීටත් වඩා සමීපව කථා කිරීමට ස්වාධීන ඉදිරි කලාපයක් සමත් වෙනු ඇතැයි අපේ විශ්වාසයයි.
ජාත්‍යන්තර සම්මානයක් දිනූ කැන්ඩියන් ආට්ස් ඇන්ඩ් ක්‍රාෆ්ට්
පසුගිය දා ජිනීවා නුවර දී <FRWD>Century International Quality Era Award Geneva - 2004</FRWD> සම්මානයෙන් පිදුම් ලද කැන්ඩියන් ආට්ස් ඇන්ඩ් ක්‍රාෆ්ට් ආයතනයේ අධිපති එම්. කේ. ආර්. තිලකරත්න මහතා ලන්ඩනයේ දී මට මුණගැසිණි. හය වන වතාවට පවත්වන ලද මෙම සම්මාන උලෙළේ දී ලාංකික ආයතනයකට මෙවන් සම්මානයක් ලැබීම මහත් ආඩම්බරයකි. මෙම සම්මානය පිරිනැමීම සඳහා වසරක් මුළුල්ලේ සම්මාන කමිටුව මගින් ලොව නන් දෙස පිහිටි ආයතනයන් ගේ තොරතුරු රැස් කරන අතර එයිනුත් වඩාත් ම සුදුසු ආයතනය තෝරා පිරිනමන සම්මානයක් වන මෙයට සුදුසුකම් ලැබීමට සැබෑ සුදුසුකම් තිබිය යුත්තේ මය. භාණ්ඩ තත්ත්වය, කණ්ඩායමේ ක්‍රියාකාරකම්, තීරණ සාර්ථකත්වය පාරිභෝගික සංතෘප්තිය, පිරිස් කළමනාකරණය වැනි අංශයන් 7 ක් තුළින් ආයතනවල සුදුසුකම් ගවේෂණයට භාජනය වෙනු ඇත.
තිලකරත්න මහතා පවසන ආකාරයට මෙය කුඩා කාලයේ පටන් ම ඔහුට කලාත්මක නිර්මාණයන් බිහි කිරීමට තිබූ ආශාව නිසා ම එම ව්‍යාපාරික කටයුතු කෙරෙහි මනා විශ්වාසයකින් යුතුව තිබූ ඉතා කුඩා පියවරක මල් පල ගැන්වීමකි. ශ්‍රී ලංකාවට පැමිණෙන සංචාරකයින් දළදා මාලගාවට පැමිණීමට අමතක කරන්නේ නැති සේ ම සෙංකඩගල පුරවරයේ පිහිටි කැන්ඩියන් ආර්ට්ස් ඇන්ඩ් ක්‍රාෆ්ට් ආයතනය වෙත පැමිණීමට ද අමතක කරන්නේ නැත. මැණික් සහ ස්වර්ණාභරණ, කැටයම් නිර්මාණ, රිදී සහ තඹ භාණ්ඩ, වෙස් මුහුණු, පෞරාණික භාණ්ඩ හා බතික් ආදී සෑම ආකාරයේ ම නෙත් සිත් පිනවන භාණ්ඩයන්ගෙන් පිරි මෙම සුන්දර වෙළෙඳ මධ්‍යස්ථානය සංචාරකයින් ගේ පමණක් නොව ස්වදේශිකයින් ගේ ජනප්‍රිය ස්ථානයක් බවට පත් ව ඇත. මහඟු ගනයේ සම්මානයක් ජිනීවා නුවර දී ලබා ගත් මෙම ආයතනයේ ඉදිරි ගමන වඩ වඩාත් සාර්ථක වේවායි අප පතමු.
</ART>
<ART>
ලන්ඩන් විත්ති
බක්මහ අසිරිය 2004
බක්මහ අසිරිය සැමරීම වස් මහා තවත් සංස්කෘතික සංදර්ශනයක් සහ ගී මියැසිය නම් සංගීත සංදර්ශනයක් ජාත්‍යන්තර බෞද්ධ මධ්‍යස්ථාන සංගමය සහ හීත්‍රෝ ශ්‍රී ලංකා ප්‍රජා මධ්‍යස්ථානය මගින් ඊයේ (24 වැනිදා) පැවැත්වීමට නියමිතව තිබිණි. එදින සවස 1.00 සිට 4.00 දක්වා අවුරුදු ක්‍රීඩා වලින් ආරම්භ වීමට නියමිත ව තිබූ මෙම උත්සවය ශ්‍රී ලාංකික භෝජන සංග්‍රහයකින් අනතුරුව හොරිසෝන්ස් <FRWD>(HORZONS)</FRWD>  සංගීත කණ්ඩායමේ ප්‍රධානත්වයෙන් ගී මියැසිය නම් සංගීත රාත්‍රියක් ද පැවැත්වීමට කටයුතු යොදා තිබිණි.
ජිප්සීස් නැවතත් ලන්ඩන්
සුනිල් පෙරේරා ප්‍රමුඛ ජිප්සීස් සංගීත කණ්ඩායම නැවතත් වරක් ප්‍රසංගයක් සඳහා මැයි මස 01 වැනි දා ලන්ඩන් නුවරට පැමිණීමට නියමිත ය. ලන්ඩන් නුවර ඉබීස් හෝටලයේ දී පැවැත්වෙන මෙම සංගීත සාදයට ඇනස්ලි මාලවන, රොනී ලීච් (තට්ටයා) සහ ජින්ජර් ද සහභාගි වීමට නියමිත ය. කවදත් ජිප්සීස් කණ්ඩායම සඳහා හොඳ ප්‍රතිචාරයක් ලන්ඩනයෙන් ලැබෙන හෙයින් මෙවර ද එවැනි ප්‍රතිචාරයක් ලැබෙනු ඇතැයි සංවිධායකයෝ බලාපොරොත්තු වෙති.
තේම්ස් අවුරුදු අසිරිය ක්‍රොයිඩන් පුරවරයේ දී
මහා බ්‍රිතාන්‍යයේ තේම්ස් බෞද්ධ විහාරය විසින් වසරක් පතා සංවිධානය කරන ලද මහා බක් මහ සැණකෙළිය සහ සංස්කෘතික සංදර්ශනය මෙවරත් ඉතාමත් ම උත්කර්ෂවත් අන්දමින් පසුගිය 11 වැනි දා ක්‍රොයිඩන් පුරවරයේ දී පැවැත්විණි. තේම්ස් විහාරාධිපති පහළගම සෝමරතන හිමිපාණන්ගේ අනුග්‍රහත්වයෙන් පැවැත්වුණු මෙම සැණකෙළියට විශාල ශ්‍රී ලාංකිකයන් පිරිසක් සහභාගි වු අතර මෙය සංවිධානය කරනු ලැබුවේ තේම්ස් සංස්කෘතික හා සුභ සාධක පදනම සහ ශ්‍රී ලංකාවේ පැල්පොල විපස්සී පදනම විසිනි. උත්සවයේ ප්‍රධාන අමුත්තන් ලෙස පැල්පොල විපස්සි හිමිපාණන් සමගින් මහා බ්‍රිතාන්‍යයේ ශ්‍රී ලංකා නියෝජ්‍ය මහ කොමසාරිස් සේනුකා සෙනවිරත්න සහ ක්‍රොයිඩන් පුරපතිනි ජේම්ස් ඒවිස් මහත්මියත් සහභාගි වූහ.
<PIC>ඡායාරූපය. උත්සවයේ ආරම්භක අවස්ථාව</PIC>
සවස් භාගයේදී පැවැත්වුණු සංස්කෘතික සංදර්ශනයට එක්සත් රාජධානියේ දී ශ්‍රී ලංකා මහ කොමසාරිස් ෆායිස් මුස්තාපා මහතා ද සහභාගි විය. ක්‍රොයිඩන් හී ආර්ට් බිෂොස් ලෑන්ග් ප්‍රෑන්ක් විද්‍යාලයේ දී පැවැත් වූ මෙම උත්සවයේ උදෑසන භාගය නොයෙක් ආකාරයේ සිංහල අවුරුදු ක්‍රීඩා වලින් ද අවුරුදු චාරිත්‍රවලින් ද සමත් වී තිබිණි.
සේයාරූ - නිමල් නවරත්න
සංස්කෘතික සංදර්ශනයේ නැටුම් අනුග්‍රාහකත්වය කමලාංගනී පේරුසිංහ සහ ශ්‍රී ලංකාවෙන් පැමිණ සිටි ජිනදාස නිවිතිගල යන මහත්මියන්ගෙනි.
සංස්කෘතික සංදර්ශනයෙන් අනතුරුව බක්මහ කැදැල්ල නම් වූ සංගීත සාදයට සනත්, මල්කාන්ති නන්දසිරි සහ ඔවුන්ගේ දූ අනුරාධා නන්දසිරි ද සහභාගි වූහ. ලන්ඩනයේ සුප්‍රසිද්ධ සංගීත කණ්ඩායමක් වන 'සීගිරි' මේ සඳහා සංගීතයෙන් දායක විය.
වසන්ත කාලයට සුන්දර බක් මහේ සොඳුරු අත්දැකීම්වලින් ඔකඳ විය හැකි මෙවන් අවස්ථාවක් ලන්ඩනයේ වෙසෙන ශ්‍රී ලාංකිකයන්ට ලබා දීම ගැන පහළගම සෝමරතන හිමිපාණන්ට බෙහෙවින් ස්තුති වන්ත විය යුතු ය.
රාහුල ධම්ම දිනය මෙවරත් ඉහළින්
ලන්ඩන් බෞද්ධ විහාරය විසින් වසරක් පාසා පවත්වනු ලබන 'රාහුල ධම්ම දිනය' මෙවරත් මහ ඉහළින් පසුගිය 11 වැනි දා ලන්ඩන් බෞද්ධ විහාරයේ දී පැවැත්විණි. ළමයින් වෙනුවෙන් පවත්වන මෙම උත්සවය තවත් අලංකාර කරමින් මෙවර සිංහල අවුරුදු සැමරීමක් ද මෙහිදී සිදු කෙරිණි. දරු දැරියන් සහභාගී වූ විචිත්‍රාංග වැඩ සටහන් කාගේත් සිත් සතන් ප්‍රබෝධමත් කිරීමට සමත් විය.
ලේ දන් දීමේ ව්‍යාපාරය
ලන්ඩන් බෞද්ධ විහාරය විසින් දෙවන වරට සංවිධානය කරනු ලබන මහා ලේ දන් දීමේ ව්‍යාපාරය මැයි මස 9 වැනිදා ලන්ඩන් බෞද්ධ විහාරයේ දී පැවැත්වෙන බව සංවිධායකවරයකු වන අතුල අබේසේකර මහතා කීය. එක්සත් රාජධානියේ ජාතික රුධිර දායක සේවයේ ද සහයෝගය ලබා ගෙන පසුගිය වසරේ පැවැත්වුණු ලේ දන් දීමේ වැඩ සටහන ඉතාමත් ම සාර්ථක වූ අතර ඒ සඳහා 100කට අධික පිරිසක් සහභාගි වී සිටියහ.
සුමිත් කඩවතගේ ලන්ඩනයේ සිට
</ART>
<ART>
දියමන්තියටත් වඩා දැඩි දියමන්තියක්
එක්සත් ජනපද පර්යේෂකයන් පිරිසක් වායු ඝන බවට පත් කිරීමෙන් කෘත්‍රිමව දියමන්ති නිපදවීමට පසුගියදා සමත්විණි. මේ දියමන්ති සාමාන්‍ය ඒවාටත් වඩා ඝන බවින් යුත්තය. මේ සුපිරි ඝනකමින් යුත් දියමන්ති කර්මාන්ත ක්‍රියාවලිය සඳහා යොදාගත හැකි බව වොෂිංටන් නුවර කාර්නගි ආයතනයේ පර්යේෂකයන් පවසයි. ඔවුන් විශ්වාස කරන අන්දමට මෙය සුවිශේෂී වැදගත්කමක් සහිත සොයා ගැනීමක් බව මෙහි නියමුවා වන චින් ෂියුයෑං කියයි. අන්තර්ජාල වෙබ් අඩවියකට අදහස් දැක් වු යෑන් පැවසුවේ, ඔවුන් මේ දියමන්ති නිපදවීම සිදු කළේ, රසායනික වාෂ්ප අධිවර්ධන සීඝ්‍රතාවයකින් යුතුව තැන්පත් වීමේ ක්‍රියාවලිය උපයෝගි කරගනිමින් බවයි. මෙහිදී හයිඩ්‍රජන් වායුව සහ මීතේන් වායුව ආරෝපිත අංශු කුටීරයක් තුලදී ගැටීමට සැලැස්වීමෙනි, එහිදී නිපදවුණු ස්ඵටික තව දුරටත් අධිපීඩනයකට හා අධි උෂ්ණත්වයකට ලක්කිරීමෙන් ඔවුහු ඉතා දෘඪ දියමන්ති නිපදවු බවය.
කෘත්‍රිම දියමන්ති සෙල්සියස් අංශක 2000 ක (ෆැරන්හයිට් අංශක 3632) උෂ්ණත්වයක හා මුහුදු මට්ටමේදී සාමාන්‍ය වායුගෝලීය පීඩනය මෙන් 30,000 - 70000 ගුණයක පීඩනයක මිනිත්තු 10 ක් තබන ලදී. මේ සුපිරි දියමන්ති ස්වභාවික දියමන්ති වලට වඩා සියයට 50 ස් ගුණයක පමණ වූ දෘඪ භාවයකින් යුක්ත බව එහිදී පෙනී ගොස් ඇත. මෙමගින් දියමන්ති මත පදනම් වු ඉලෙක්ට්‍රොනික උපකරණ සහ කැපුම් උපකරණ වැනි වු නොයෙකුත් ප්‍රයෝජන සඳහා අවශ්‍ය දියමන්ති නිපදවීමේ නව මංපෙතක් විවිර කොට ඇති බව කාර්නගි ආයතනයේ රසල් හෙමිලි පවසයි.
ස්වභාවික දියමන්ති සෑදෙනුයේ කාබන් අධික පීඩනයකට ලක් කළ විටය.
රොයිටර් ඇසුරිනි
සුමුදු චතුරාණි ජයවර්ධන
</ART>
<ART>
හොරු අල්ලන අලුත්ම තාක්ෂණය
කවුද හොරා කනින් දැනේ!!
ඇඟිලි සලකුණුවල ආධාරයෙන් හොරුන්ව ඇල්ලුවා යන්න අසන අප කවරුවත් පුදුම වන්නේ නැහැ. එහෙත් කන් සලකුණුවල උපකාරයෙන් හොරුන්ව ඇල්ලු බව කීවොත්! ඒක පොඩ්ඩක් තේරුම් ගන්න අපහසුයි. නව තාක්ෂණය ආධාරයෙන් ඇඟිලි සලකුණුවලට අමතරව කන් සලකුණු වලින් හොරු අල්ලන ක්‍රමයක් එළි දැක තියෙනව. දැන් අපරාධ විමර්ශනයට අලුතින්ම එක්වී ඇති පරිගණක පද්ධතිය වන්නෙ කන් සලකුණු ආධාරයෙන් හොරුන්, අපරාධකරුවන් ඇල්ලීමයි.
ඒ වුනත් මේක අලුත් ක්‍රමයක් නම් නෙවෙයි. ඇඟිලි සලකුණු උපයෝගී කරගෙන හොරු අල්ලන්නත් බොහෝ පෙර සිට විසි වැනි සියවසේ මුල් භාගයේ මේ ක්‍රමය පුද්ගලයන්, සොරුන් හඳුනාගැනීමේ විධි ක්‍රමයක් ලෙස ජනප්‍රියව විශේෂයෙන් යුරෝපයේ භාවිතා වී තිබෙනවා. ඇඟිලි සලකුණු ක්‍රමය වඩාත් ජනප්‍රිය ව්‍යාප්ත වුනාට පස්සෙ යළිත් වතාවක් මේ ක්‍රමය 1990 ගණන්වල සිට භාවිතයට පැමිණියා. දැන් එය පරිගණක පද්ධතියක් ලෙසටත් වැඩි දියුණු වී ඇති බවයි පැවසෙන්නේ.
බොහෝ විට අපරාධකරුන් ඇඟිලි සලකුණු වලින් බේරෙන්න ඇත්වැසුම් පාවිච්චි කරන්න පුරුදු වෙලා තියෙනවා. ඒ වුණත් දොරේ දොර අඟුලට අත තියන්න කලින් ඔවුන් බොහෝවිට පුරුද්දට කරන්නේ තමන්ගෙ ගොදුර එසේත් නොමැති නම් ගෙදර කවුරුත් වේ දැයි පිරික්සා බලන්න දොරට කන තබා හොඳින් ඇහුම්කන් දීමයි. මේ ක්‍රමය අපරාධකරුවන් අල්ලන්න පරිගණක පද්ධතියක් ලෙස වැඩි දියුණු කළ එංගලන්තයේ ලීඩ්ස් විශ්ව විද්‍යාලයේ මහාචාර්ය ගයි රුටි පවසන්නේ මෙහෙමයි.
"අප මේ කන් සලකුණු ආධාරයෙන් වඩාත් කඩිනමින් අපරාධකරුවන් හඳුනාගැනීමේ විධි ක්‍රමය පරිගණක පද්ධතියක් ලෙස වැඩි දියුණු කරනු ලැබුවා. දැන් ඇඟිලි සලකුණු සඳහා අප භාවිතා කරන පරිගණක පද්ධතිය තුළටම මේ ක්‍රමයත් අන්තර්ගත කරල තියෙනවා"
මෙතෙක් අතින් කිරීමේදී සිදුවූවාට වඩා ක්‍රමික මට්ටමට මෙම ක්‍රමය ගෙන ඒමට දැන් හැකි වී තිබෙනවා. ඒ කන් සලකුණු උපයෝගී කරගෙන අපරාධකරුවන් හඳුනාගැනීමේ ක්‍රමවේදය පරිගණක පද්ධතිය තුළ වඩාත් ඉදිරියට ගොස් ඇති නිසයි.
"ඇත්තම කියනවනම් ලෝකයෙ ප්‍රථම වතාටවයි පරිගණක පද්ධතියකට මේ ක්‍රමවේදය ඇතුලත් කිරීමට අපට හැකිවුණේ යැයි එහි නිර්මාතෘ මහාචාර්ය ගයි රූටි පවසවනව.
කිසිදු ආකාරයකින් ඇඟිලි සලකුණක් දක්නට නොතිබුනා වුනත් කන් සලකුණු ආධාරයෙන් ඉතා පහසුවෙන් අපරාධකරුවන් හඳුනා ගැනීමට පුළුවන්. එය ච්ව්ඒක්‍රමයටත් වඩා ඉදිරියෙන් සිටී යැයි කීවත් නිවැරැදියි.
කන් සලකුණු ලබාගන්න නම් ඉතාම පහසුයි. දොරවල් සහ ජනේල මගින් ඒවා ලබා ගත හැකියි.
ඊට පස්සෙ ඒ සඳහා විශේෂයෙන් සකස් කරන ලද ප්ලාස්ටික් උපකරණයක් කනෙහි පහල සිට ඉහළට ගෙනයාම මගින් ලබාගන්නා එම පුද්ගලයාගේ කන් සලකුණු සංසන්දනය කරනවා. එය කරනු ලබන්නෙ ඇඟිලි සලකුණු මගින් අපරාධකරුවන් හඳුනාගන්නා ආකාරයටමයි.
"අපේ මෙම ක්‍රමය ඉතා සීඝ්‍රයෙන් පොලිසි හා හමුදා භාවිතා කරමින් සිටිනවා" යැයිද රූටි පවසනවා.
බ්‍රිතාන්‍යයේ පමණක් මෙම ක්‍රමය උපයෝගී කරගෙන හෙළිදරව් කරගන්නා අපරාධවල ප්‍රතිශතය සියයට 15 ක් පමණ වෙනවා. දැනට නෙදර්ලන්තයත්, ස්විට්සර්ලන්තයත් මෙම ක්‍රමය උපයෝගී කර ගැනීමට එක්වී සිටිනවා.
ලෝකයේ ඕනෑම තැනක ඉන්න, ඕනෑම පුද්ගලයකුට මේ ක්‍රමය සැපැයීමට අපි දැන් සූදානම් බවත්, ඇඟිලි සලකුණු වලට අතිරේක වශයෙන් කන් සලකුණු උපයෝගීකරගෙනත් අපරාධකරුවන් හඳුනා ගැනීමට හැකියාව ලැබීම මෙම නව පරිගණක පද්ධතිය තුළ හිමිවන වාසියක් බවත් මහාචාර්ය වරයා පවසනවා.
ඇඟිලි සලකුණුවලට කලින් අපේ රටේ හොරු අල්ලන්න කර සලකුණු උපයෝගී කරගත්ත කියන්න සාධකයක් අපේ ජනකතා සාහිත්‍යයෙත් එනවා. "පුහුල් හොරා කරින් දැනේ" කියන කියමන ඊට සාක්ෂි දරනවා. දැන් අපට පුළුවන් මේ නව තාක්ෂණික ලෝකෙ නව ජනවහරක් ලෝකෙට එකතු කරන්න එම කියමන "මෙහෙව් හොරා කනින් දැනේ" කියල නම් කරන්න පුළුවන්.
මීට පස්සෙ නම් ඉතින් හොරුන්ට බය නෑ. හැබැයි ඒ හොරුන්ගෙ කන් තිබුනොත් විතරයි.
රොයිටර් ඇසුරිණි
- රත්න පතිරණ
</ART>
<ART>
ඊයම් රැඳුණු නිවිති
ඉන්දියාවේ රජයේ නොවන සංවිධානයක් වන ටොක්ඩික් ලින්ක් පවසන අන්දමට දිල්ලි නගරයෙන් ලබාගෙන පර්යේෂනයට ලක්කරන ලද නිවිති නියැදිවලින් සියයට 73ක පමණ ඊයම් ඉහළ ප්‍රමාණයක් අඩංගු වු අතර මෙය ඉන්දියානු ආරක්ෂක ප්‍රමිතිය වු <FRWD>2.5mg/kg</FRWD>  ප්‍රමාණයද ඉක්මවා ගොස් ඇත. මෙම සංවිධානයේ ප්‍රකාශකයකු පැවසු අන්දමට මෙම නිරීක්ෂණය පිළිබඳව ඔවුන් දැඩි අවධානයක් යොමු කර ඇත. මෙම ඉහළ ඊයම් ප්‍රමාණය පිළිබඳව නිශ්චිත නිගමනයකට එළඹ නැතත්, ඔවුන්, එයට හේතු කීපයක් ඉදිරිපත් කරයි. ඒවා නම්, දිල්ලි නගරය අවට ඇති දුෂණය වු ජලය හෝ වායුව, නිවිති වගාකරන ගොවිබිම් ප්‍රදේශ කරා කර්මාන්තශාලා පැතිරීයාම හෝ අධික කෘමිනාශක භාවිතයයි. පාරම්පරික ආහාර පිසීමේ ක්‍රමවලින් ඊයම් ප්‍රමාණය අඩු නොවන නමුත් දෙවරක්වත් හොඳින් සේදීමෙන් එහි විස සහිත බව අඩක් දක්වා අඩු කරගත හැකි බවද පෙනී ගොස් ඇත. පසුගිය වසරේ දී ඉන්දියාවේ ජලයේ ඇති කෘමිනාශක අවශේෂ ප්‍රමාණයද ඉහල බව සොයා ගන්නා ලද අතර දැනට මධ්‍යම රජය විසින් මෙම තත්ත්වය පාලනයට කටයුතු කරගෙන යනු ලැබේ.
</ART>
<ART>
හිටපු හයිටි ජනාධිපති
මධ්‍යම අප්‍රිකානු ජනරජයෙන් ජැමෙයිකාවට
මධ්‍යම අප්‍රිකානු ජනරජයේ බැන්ගුයිහිදීය
මධ්‍යම අප්‍රිකානු ජනරජයට පිටුවහල් වී සිටි හිටපු හයිට් ජනාධිපති ජීන් බර්ට්‍රන්ඩ් ඇරිස්ටයිඩ් ඊයේ සිය බිරිඳ මිල්ඩ්‍රඩ් සහ තවත් සහායකයකු සමඟ කැරිබියානු රාජ්‍යයක් වන ජැමෙයිකාව බලා පිටත් වූයේයැයි බැන්ගුයි ගුවන් තොටුපොළේ නිලධාරීහු පැවසූහ.
අකාර්යක්ෂම කළමණාකරණය හා රාජ්‍ය දූෂණ සම්බන්ධයෙන්, රටේ විරුද්ධ පාක්ෂිකයන්ගේ සහ කැරලිකරුවන්ගේ දැඩි විරෝධතාවලට ගොදුරු වී සිටි ඇරිස්ටයිඩ්, පසුගිය පෙබරවාරි 29 වැනිදා හයිටියෙන් පිට වූයේ 70 ක් පමණ ජීවිතක්ෂයට පත් කරමින් සති කිහිපයක් තිස්සේ රට තුළ උත්සන්න වූ ප්‍රචණ්ඩ ක්‍රියාවක් අවසන් කරමිනි. අමෙරිකාවේ සහ ප්‍රංසයේ කුමන්ත්‍රණකාරී ක්‍රියා කලාපය නිසා තමන්ට රටින් පිටුවහල් වන්නට සිදු වූයේයැයි ඇරිස්ටයිඩ් විසින් කරන ලද චෝදනා වොෂිංටනය සහ පැරිසිය තරයේ ප්‍රතික්ෂේප කරයි. පෙරේදා මධ්‍යම අප්‍රිකානු ජනරජය වෙත පැමිණි ජැමෙයිකා විදේශ ඇමතිනි ෂැරොන් හේ වෙබ්ස්ටර්, එහිදී ඇරිස්ටයිඩ් මුණ ගැසීමෙන් අනතුරුව ඔහුට ජැමෙයිකාව වෙත පැමිණෙන්නට අවසර ලැබී තිබේ.
කැරිබියානු රටවල ප්‍රජාව නියෝජනය කරමින් තමා මෙම මෙහෙවරෙහි නිරත වූයේ මුළුමනින්ම මානුෂික හේතූන් මත බවත්, ඇරිස්ටයිඩ් පත්වී සිටින කණගාටුදායක තත්ත්වයෙන් මුදා ගැනීම තම අරමුණ බවත් ඇය ප්‍රකාශ කර තිබේ.
ඒ.එෆ්. පී
</ART>
<ART>
ස්පාඤ්ඤ මහ මැතිවරණය
දක්ෂිනාංශිකයන් පරදා සමාජවාදීහු ජය ලබති
මැඩ්රිඩ්හි දී
ස්පාඤ්ඤයේ පිට පිට දෙවරක්ම පාලන බලයේ රැඳුණු මධ්‍ය දක්ෂිණාංශික ජනප්‍රිය පක්ෂය පරාජය කරමින් එතුවක් විපක්ෂයේ සිටි සමාජවාදි පක්ෂය පෙරේදා පැවති ස්පාඤ්ඤ මහ මැතිවරණයෙන් ජය ගත්තේය.
මේ අනුව ස්පාඤ්ඤයේ මීළඟ අගමැතිවරයා වන්නේ සමාජවාදී නායක 43 හැවිරිදි ජෝස් - ලූයි - රොඩ්රිගෝස් සපටේරෝය.
පුද්ගලයන් 200 ක් ඝාතනය වුණු හා 1500 කට තුවාල සිදු වූ දුම්රිය කීපයක එකවිට බෝම්බ පිපිරීමේ සිද්ධියේදී බලයේ සිටි 'ජනප්‍රිය පක්ෂ' රජය ක්‍රියාකළ ආකාරය මතින් නැඟුණු ජන කෝපයද සමාජවාදින්ගේ ජයග්‍රහණයට තුඩු දුන්බව ප්‍රකාශ වී තිබේ.
ස්පාඤ්ඤ නව අගමැති ලෙස පත්වන රොඩ්රිගෝස්, ඉරාක යුද්ධයේදී දැන් බැහැරයන අගමැති ජෝස් මරියා අද්නාර් අමෙරිකාවට ලබා දුන් සහාය සම්බන්ධයෙන් ඔහු දැඩි විවේචනයට ලක් කළ අතර ඉරාකයේ රඳවා ඇති 1300 ක ස්පාඤ්ඤ බල ඇණිය ඉවත්කර ගන්නා බවද ප්‍රකාශ කැර තිබුණි. පෙරේදා පැවති මහ මැතිවරණයේ සියළු ඡන්ද ගණන් කිරීමෙන් පසු සමාජවාදීන් 42.6% ක ඡන්ද ප්‍රමාණයක් ලබා තිබිණ. ජනප්‍රිය පක්ෂයට හිමිව ඇත්තේ ඡන්ද 37.6% ක් පමණි.
ඉරිදා මැතිවරණය ඇරඹීමට පැය කීපයකට පෙර දුම්රිය ඝාතන සිද්ධිය අල් කයිඩා ක්‍රියාවක් බව හෙළි කරන වීඩියෝ පටයක් හමු වී ඇති බව රජයෙන් ප්‍රකාශ විය. ස්පාඤ්ඤ රජය අමෙරිකාවට දක්වන සහයෝගයට පලි ගැනීමක්් වශයෙන් ඝාතන සිද්ධියට මුල් වූ පිපිරීම් සිදුකළ බව ඉන් කියා තිබිණ.
ජනප්‍රිය පක්ෂයේ අගමැති අපේක්ෂක මරියානෝ රාජෝයි ඡන්දය ප්‍රකාශ කිරීමට පැමිණි අවස්ථාවේ විරෝධය පළ කළ පිරිස් 'බොරුකාරයා', 'ඉරාකයෙන් අපේ හමුදා ගෙන්නා ගනු' ආදී වශයෙන් කෑගසා තිබේ.
රොඩ්රිගෝස් සාපටේරෝ සිය ජයග්‍රහණයෙන් පසු මුලින්ම කළ ක්‍රියාව වන්නේ ඉකුත් බ්‍රහස්පතින්දා දුම්රිය ඝාතන සිද්ධියට මැදිවූවන් සිහිපත් කිරීමයි. 'භීෂණ සිද්ධියෙන් වියැකී ගිය සියළු ජීවිත ගැන මෙනෙහි කරන බව' කී ඔහු මිනිත්තුවක නිහඬතාවක් පැවැත්වීමෙන් පසු ත්‍රස්තවාදයට එරෙහිව සටන් කිරීමට ප්‍රමුඛතාවය ලබා දෙන බව කීවේය.
ඒ සමගම නව සමාජවාදී රජය, පාලනයේ ඇති වූ වෙනස විදහාලමින් සංවාදය හා විනිවිදභාවය පිළිබිඹු කරනු ඇතැයි ඔහු කීවේය. තවද දැඩිමතධාරී අස්නර්ට වඩා, තමන් සාමකාමී දේශපාලනඥයෙකු බවද ඔහු කීය. මේ වෙනස සාමාන්‍ය ජනතාවටද දැනී තිබිණ. 'හීනයක් වගේ... දැන් සියල්ල වෙනස් වේවි... ජනතා හිතසුව පිණිස සියල්ල වෙනස් වේවි' යැයි ඔවුන් පවසා ඇත්තේ එබැවිනි.
මෙම මහ මැතිවරණයෙන් පාර්ලිමේන්තුවේ පහළ මන්ත්‍රී මණ්ඩලයේ ආසන 164 ක් සමාවාදීන් දිනාගෙන ඇත. එහෙත් නිශ්චිත බහුතරයක් සඳහා ඔවුනට තවත් ආසන 12ක් තිබිය යුතුය. මේ අනුව ප්‍රාදේශීය සුළු පක්ෂ සමග සන්ධාන ගත වීමට ඔවුනට සිදුවනු ඇත. ඉකුත් මැතිවරණයේදීට වඩා සමාජවාදින් ආසන 39 ක් ජයගෙන තිබුණු අතර ජනප්‍රිය පක්ෂයේ පැවති ආසන 183, 148 ට බැස තිබේ.
එහෙත් පාර්ලිමේන්තුවේ ඉහළ මන්ත්‍රී මණ්ඩලය වන සෙනේටයේ විශාලම තනි පක්ෂය ජනප්‍රිය පක්ෂය වන බැවින් සමාජවාදී ආණ්ඩුවට පනත් සම්මත කැරගැන්වීමේදී දුෂ්කරතා එළඹිය හැකි බව පලව තිබේ.
රොයිටර්
</ART>
<ART>
පරිපූර්ණ ප්‍රජාතන්ත්‍රවාදයක් අමෙරිකාවේවත් නෑ
පවල්ට පුටින්ගෙන් පිළිතුරක්
මොස්කව්හිදී
'රුසියානු ජනාධිපතිවරණයේදී ප්‍රතිවාදී අපේක්ෂකයින්ට ප්‍රචාරක කටයුතු සඳහා මුළුමනින්ම ඉඩකඩක් ලබා නොදීම අයහපත් ක්‍රියාවක් නමුදු මෙය රුසියාවේ ප්‍රජාතන්ත්‍රවාදයේ අවසාන යැයි නොසිතන බවට" අමෙරිකානු රාජ්‍ය ලේකම් කොලින් පවල් කැර ඇති ප්‍රකාශය ප්‍රතික්ෂ්ප කරන ජනාධිපති ව්ලැඩ්මිර් පුටින් කිසිදු රටක පරිපූර්ණ ප්‍රජාතන්ත්‍රවාදයක් නැතිවා පමණක් නොව අමෙරිකාවේ පවා එවන් ප්‍රජාතන්ත්‍රවාදයක් නැති බව ප්‍රකාශ කැර තිබේ. 'අනුන් විවේචනය කරන්නන් තමන් විවේචනය නොකළ යුතු යැයි සිතීමට, කිසිවකුට අයිතියක් නැතැයි' පුටින් පශ්චාත් මැතිවරණ මාධ්‍ය සාකච්ඡාවකදී පැවසීය. 'තමන්ගේ ඇහේ ඇති පොල් පරාලය නොදකින්නන්, අනුන්ගේ ඇහේ ඇති කෙස්ගහ දැකීමක් ලෙස හැඳින්වෙන්නේ මෙවන් අවස්ථා බව'ද ඔහු කීවේය.
දියුණු යැයි සම්මත ප්‍රජාතන්ත්‍රවාදී පාලනයන් ඇති බොහෝ රටවල පවා ඔවුන්ට ආවේණික ප්‍රජාතන්ත්‍රවාදි ක්‍රියාදාමයේ හා මැතිවරණ ක්‍රියාවලියේ බොහෝ ප්‍රශ්න පවත්නා බව කී ඔහු මින් සිව්වසරකට පෙර 2000 දී අමෙරිකානු ජනාධිපතිවරණයේදී එරට ඡන්ද ක්‍රමය අර්බූදයකට ලක්වු සැටිත් ෆ්ලොරිඩාවේ විද්යුත් ඡන්ද පත්‍රිකා සම්බන්ධයෙන් අධිකරණ තීන්දු ලබා ගනිමින් බුෂ් ජයගත් සැටිත් දුටු බව කියා සිටියේය.
ඒ සමගම පවල්ගේ ප්‍රකාශය විමර්ශනයට ලක්කොට ඉන් පිළිබිඹුවන යමක් ඇත්නම් ඒ පිළිබඳ අවධානය යොමු කොට නිසි නිගමනයන්ට එළඹෙණ බවද ඔහු කීවේය. යම් දුර්වලකමක් ඇත්නම් මිත්‍රශීලි අයුරින් එකිනෙකාගේ අවධානය එය වෙත යොමු කිරීම බෙහෙවින් වැදගත් වන බව කී ඔහු, එය ගැටුමකට මුල් නොවනු ඇතැයි ද එහෙත් ප්‍රජාතන්ත්‍රවාදී ක්‍රියාවලියේ හා මැතිවරණ ක්‍රියාවලියේ වැඩි දියුණුවට හේතුවනු ඇතැයි සිතන බවද පැවසීය.
රොයිටර්
</ART>
<ART>
ජනතා ප්‍රජාතාන්ත්‍රීය අයිතීන් කොන්දේසි විරහිතව සුරකිනවා
ජයගාහනයෙන් පසු පුටින් කියයි
මොස්කව්හිදී
රුසියානු ජනාධිපතිවරණයෙන් වත්මන් ජනාධිපති ව්ලැඩ්මිර් පුටින් විශිෂ්ට ජයග්‍රහණයක් අත්පත් කර ගත්තේය. මේ අනුව රුසියානු ජනාධිපති ධුරය සඳහා දෙවැනිවරටත් තේරි පත්ව සිටින ඔහු ප්‍රජාතන්ත්‍රවාදී මූලධර්ම හා නිදහස් මාධ්‍ය සුරකින බව මුලින්ම ප්‍රකාශ කළේය. ජනතා ප්‍රජාතන්ත්‍රීය අයිතීන් කොන්දේසි විරහිතව සුරකින බව හා සහතික කරන බව ක්‍රෙම්ලීනයේ සිට රූපවාහිනියෙන් ඔහු කියා සිටියේය. ජන අභිමතාර්තයන් ඉටු කැර ගැන්මෙන් නොනැවතී, බහු පක්ෂ ක්‍රමයක් මෙන්ම ජන සමාජයද ශක්තිමත් කරන බවත්, ජන මාධ්‍ය නිදහස සුරකින බවත් ඔහු පැවසීය.
ප්‍රකාශිත ඡන්ද ප්‍රමාණයෙන් 90% ක් ගණන් කැර තිබියදී ඔහු ඉන් 70% කට වැඩි ඡන්ද ප්‍රමාණයකට හිමිකම් කීවේ 2000 දී ලත් 52.5 ක ප්‍රකාශිතයද ඉක්මවමිනි. ඔහුට එරෙහිව අපේක්ෂකයින් පස් දෙනෙකු ඉදිරිපත් වුවද ඔහු, ඔවුන් සමග විවාදයන්හි නියැලීමට ද උත්සුක නොවීය. ජනාධිපතිවරණයේදී දෙවැනි තැන හිමිකරගත් කොමියුනිස්ට් පක්ෂයේ නිගොලායි කාරිටෝනෝව් ලබා ඇත්තේ 14% ක් ඡන්ද ප්‍රමාණයක් පමණි. එය ඉකුත් ජනාධිපතිවරණයේදී ලත් සංඛ්‍ය්‍යාවේ 29.4% ක පහළ වැටීමකි.
ඔහු සහ සෙසු අපේක්ෂකයින් පුටින්ට තරම් ඉඩකඩක් රාජ්‍ය රූපවාහිනියෙන් තමන්ට නොලැබුණු බවට චෝදනා කැර තිබේ.
මැතිවරණ දිනයේදී 50% ක තීරණාත්මක ඡන්ද ප්‍රකාශයක් සිදු නොවෙතැයි සැක පහළ වී තිබුණ ද එදින සවස්වරුවේ 65% ක ප්‍රමාණයක් ඡන්දය ප්‍රකාශ කැර තිබිණි. පුටින් සිය ඡන්ද ව්‍යාපාරයේදී ඡන්ද දායකයින් ඍජුවම ඇමතුවේ දෙවරක් පමණි. පළමු දිනයේදී විනාඩි 30 ක් කතා කළ ඔහු මැතිවරණයට දෙදිනකට පෙර රුසියානුවන්ගෙන් සිය සමාජ වගකීම ඉටු කරන ලෙස ඉල්ලා කතා කළේය.
ඒ. එෆ්. පී.
</ART>
<ART>
සිවිල් නීති උල්ලංඝනයකට නේපාල විපක්ෂය සැරැසෙයි
කත්මන්දුහිදී
නේපාලයේ කලින් තේරීපත්ව සිටි පාලකයින්, යළිත් පාලනයේ පිහිටුවනු පිණිස දියත් කැර ඇති ව්‍යාපාරයේ අංගයක් ලෙස, ලබන මාසයේ සිවිල් නීති කැඩීමක නියැලීමට සැලසුම් කැර ඇතැයි නේපාල විපක්ෂයේ පංචපක්ෂ සන්ධානය පෙරේදා ප්‍රකාශ කළේය. මාඕවාදී කැරැල්ල මැඩලීම අපොහොසත් වීමේ චෝදනාව මතින් 2002 ඔක්තෝබරයේ තේරීපත්ව සිටි රජය ගයනේන්ද්‍ර රජු විසින් විසුරුවාලීමෙන් පසු ප්‍රජාතන්ත්‍රවාදී පාලනය යළි පිහිටුවීමට පංච පක්ෂ සන්ධානය විවිධ ක්‍රියාමාර්ගවලට එළඹෙමින් සිටී. ඉකුත් සතියේ දී 8000 ක් පමණ සහභාගිවු විරෝධතා පෙලපාලියක් පැවැත්විණ. නොවැම්බරයේදී පැවැත්වෙන බව ප්‍රකාශිත මැතිවරණයට පෙර සර්ව පාක්ෂික රජයක් පිහිටුවන ලෙස ඔවුහු ඉල්ලා සිටිති.
මේ අතර ඉකුත් සති අන්තයේ රැස් වූ පංච පක්ෂ සන්ධානයට අයත් නේපාල කොංග්‍රසය, කොමියුනිස්ට් පක්ෂය, එක්සත් පෙරමුණ, කම්කරු හා ගැමි ජනතා පක්ෂය, සහ නේපාල සද්භාවනා පක්ෂය, ඔවුන්ගේ විරෝධතාවන්ට ඵලදායි වීම හා ප්‍රවේශවත් වීම පිණිස සිවිල් නීති කැඩීමකට තීන්දු කැර ඇත. මෙම සිවිල් නීති කැඩීම අප්‍රේල් 01 දා අරඹන බවත් දැවැන්ත මහජන රැළියකින් ඊට අවධානය යොමු කරන බවත් ඔවුන් කියා තිබේ. මේ සදහා ඒකාබද්ධ කාර්ය සාධක බලකායක් ගොඩ නගන බවද පැවසී ඇත.
ඒ සමගම මෙතැන් පටන් ඔවුන්ගේ 'විරෝධය රුදුරු හා සැහැසි ස්වරූපයක් ගනු අතැයිද' ප්‍රකාශිතය.
ඒ. එෆ්. පී.
</ART>
<ART>
ඉන්දු - පාකිස්තාන අර්බූදය යනු කාශ්මීර ප්‍රශ්නය පමණක් ම නොවේ
- ඉන්දියාව
නවදිල්ලියේදී
ඉන්දු - පකිස්තාන මතභේදයේ මූලික ප්‍රශ්නය කාශ්මීර අර්බූදය බවට පකිස්තාන ජනාධිපති මුෂාරෆ් කළ ප්‍රකාශය ප්‍රතිකේෂ්ප කරන ඉන්දියාව, එය දෙරටේ සාම සාකච්ඡාවලට අදාල එක් කේෂත්‍රයක් පමණක් බව කියා තිබේ.
ඉන්දිය විදේශ අමාත්‍යාංශයෙන් නිකුත් කළ නිවේදනයක මේ බව දැක් වී ඇති අතර, ඉකුත් සාර්ක් සමුළුවේදී ඉන් පරිබාහිරව දෙරටින් නිකුත් ඒකාබද්ධ ප්‍රකාශනයේදී කාශ්මීර අර්බූදය මූලික ප්‍රශ්නය ලෙස දක්වා නැතැයි පෙන්වාදී තිබේ.
මෙහිදී කාශ්මීර ප්‍රශ්නය ඇතුළු සියළු ද්වි පාර්ශවීය ප්‍රශ්න සාකච්ඡා කිරීමට එකඟ වූ බව පෙන්වා දෙන නිවේදනය දෙරටේ ඒකාබද්ධ නිවේදනය ඒක පාක්ෂිකව නිර්වචනය නොකළ යුතු බවද සඳහන් කැර ඇත.
රොයිටර්
</ART>
<ART>
උතුරු දකුණු කොරියා සාකච්ඡා ඇනහිටී
සියෝල්හිදීය
උතුරු සහ දකුණු කොරියා දෙරට අතර සියෝල්හිදී ඊයේ ආරම්භ වීමට නියමිතව තිබුූ ද්විපාර්ශවීය සාකච්ඡා අවලංගු කරන බැව් දකුණු කොරියාවෙන් වාර්තා වෙයි.
දකුණු කොරියාවේ පසුගිය සතියේ හටගත් දේශපාලන අර්බුද හේතුවෙන් මෙම සාකච්ඡා උතුරු කොරියාවේ පවත්වන්නට, ප්යොන්යෑං රජය විසින් කරන ලද යෝජනාව සාකච්ඡා අවලංගු කිරීමට හේතු වූ බැව් පැවසේ.
ජනාධිපති රෝ මු හියුන්, දෝෂිභියෝග යෝජනාවෙන් ලත් පරාජයෙන් තනතුරින් ඉවත් වීමත් සමඟ රටතුළ හටගත් දේශපාලන අවිනිශ්චිතතාවය ආර්ථිකයට බලපෑමක් ඇති නොකරන අයුරින්, අතිරේක අයවැයක් සම්මත කර ගැනීමට පියවර ගන්නා බවද මේ අතර, සියෝල්හි මුදල් අමාත්‍යාංශ ආරංචි මාර්ග සඳහන් කර ඇත.
</ART>
<ART>
ඉරාක ආක්‍රමණයට වසරක් පිරෙද්දී සති අන්ත ප්‍රහාරවලින් අමෙරිකානු භටයන් 7 ක් මරුට
බැග්ඩෑඩයේදී
ඉරාකයේ අමෙරිකානු ආක්‍රමණයේ පළමු සංවත්සරය හමුවේ ආක්‍රමණයට පාදක කැරගත් සමූහ ඝාතන හමු නොවී තිබුණද සදාම් පාලනය පෙරලීම සාධාරණීකරණයට අමෙරිකානුවන් පෙළඹී තිබියදී ඉරාකයේ අමෙරිකානු සෙබළුන් හත් දෙනෙකු සති අන්තයේ ඇති වූ බෝම්බ ප්‍රහාරවලින් ඝාතනය වී තිබේ. තාවකාලික ඉරාක රජයකට ජුනි 30 දා වන විට බලය පැවරීමට අමෙරිකාව සූදානමින් පසුවන නමුදු එම රජයේ ස්වරූපය හා අමෙරිකානු කාර්යභාරය පිළිබඳ නව ප්‍රශ්න මතුව තිබේ.
කෙසේ වෙතත් සෙනසුරාදා බැග්ඩෑඩයේ ඇති වූ බෝම්බ පිපිරුමකින් සෙබළුන් තිදෙනෙකු එතැනම මියගිය අතර සිව්වැන්නා රෝහලේදී මියගොස් ඇත. එදිනම පසු අවස්ථාවක මෑතකදී ඉරාකයට පැමිණ අමෙරිකානු ආරක්ෂක භටයකු ඔහු ගමන් ගත් රිය පෙලට එල්ල වූ ප්‍රහාරයකින් මියගොස් තිබේ. මේ අතර ටික්රිට් හමුදා රිය පෙළකට එල්ල වූ බෝම්බ ප්‍රහාරයකින් තවත් සෙබලුන් දෙදෙනෙකු මියගොස් ඇත.
ඒ.එෆ්.පී
</ART>
<ART>
මුෂාරෆ් ඝාතන ප්‍රයත්නවල ප්‍රධාන සැකකරු ලිබියානුවෙක්......?
පෙෂාවෝර්හිදීය
පසුගිය දෙසැම්බර් මාසයේ දී තමා ඝාතනය කිරීමට දෙවරක්ම උත්සහ දැරූ ත්‍රස්ත කණ්ඩායම්වලට ප්‍රධාන සැකකරු ලිබියානු ජාතිකයෙක් බවත්, ඔහු අල් - කයිඩා සාමාජිකයකු වීමට බොහෝ දුරට ඉඩ තිබෙන බවත්, පාකිස්තාන ජනාධිපති පර්වේස් මුෂාරෆ් පෙරේදා පැවසීය.
මුෂාරෆ්ගේ මෙම ප්‍රකාශය උපුටා දක්වන ඔහුගේ ප්‍රකාශක මේජර් ජනරාල් ෂවිකට් සුල්තාන්, ඉස්ලාමාබාද් අගනුවරට ආසන්න රාවල්පිණ්ඩිහිදී සිදු වූ මෙම ඝාතන කුමන්ත්‍රණ දෙකට විශාල පිරිසක් සම්බන්ධ වූ බවට තොරතුරු ලැබී තිබෙන බවයි.
ඊසාන දිග පාකිස්තානයේ පෙෂාවෝර් නගරයේදී ප්‍රදේශයේ ගෝත්‍රික නායකයන් අමතමින් මෙම ප්‍රකාශය කළ පාකිස්තාන ජනාධිපතිවරයා, ඇෆ්ගන් දේශසීමාව අසළ කඳුකර වනාන්තරවල සැඟ වී ක්‍රියාත්මකවන අල් - කයිඩා - සහ තලේබාන් ඉස්ලාමීය සටන්කාමීන් ග්‍රහණයට ගැනීම සඳහා ආධාර කරන ලෙස ඔවුන්ගෙන් ඉල්ලීමක් ද කළේය.
2001 වසරේ සැප්තැම්බර් 11 වැනිදා නිව්යෝක් නගරයට එල්ල වු අල් - කයිඩා ත්‍රස්ත ප්‍රහාරයෙන් අනතුරුව, අමෙරිකාව දියත් කළ ත්‍රස්ත මර්දන සටනට පාකිස්තානය සිය පූර්ණ සහාය ලබා දී ඇති බැවින් පාකිස්තාන ඉස්ලාමීය ත්‍රස්තවාදීන්ගේ ඉලක්කයක් බවට දිගින් දිගටම පත් වෙමින් තිබේ.
රොයිටර්
</ART>
<ART>
කරච්චියේ අමෙරිකානු කොන්සල් කාර්යාලය අසළින් විශාල රිය බෝම්බයක් සොයා ගැනේ
මහා විනාශයක් වැළැකී යයි
කරච්චියේදී
කරච්චියේ අමෙරිකානු කොන්සල් කාර්යාලය අබියස රැඳවුණු විශාල රිය බෝම්බයක් පෙරේදා පකිස්තාන පොලීසිය විසින් නිෂ්ක්‍රීය කරන ලද අතර සිදුවෙන්නට තිබුණු විශාල ව්‍යවසනයක් වලකාලීම සම්බන්ධයෙන් අමෙරිකාවෙන් පකිස්තානයට ප්‍රසාදය හිමි වී තිබේ. මෙම සුවිසල් බෝම්බය හමු වී ඇත්තේ අමෙරිකානු රාජ්‍ය ලේකම් කොලින් පවල් ගේ පකිස්තාන සංචාරයට දෙදිනක් තිබියදීය. එම බෝම්බ පිපිරුවේ නම් මහා විනාශයක් සිදුවන්නට තිබුණු බව බෝම්බ නිෂ්ක්‍රීය අංශයේ නිලධරයෙක් කීවේය. 'දෙවියන් ඔවුන් බේරාගෙන ඇති බවද' ඔහු පැවසීය.
අමෙරිකානු කොන්සල් කාර්යාලය අබියස රැඳවුණු වාහනයේ, ලීටර් 750 ක බැරලයක් පුරවා ඇමෝනියම් නයිට්‍රේට් සහිත රසායනිකයන් හා ඩෙටනේටස් රැසක් තිබී ඇත. වාහනය සොයාගැන්මෙන් පසු එය ආසන්න ක්‍රීඩාංගණයක් වෙත ඇදගෙන ගොස් නිෂ්ක්‍රීය කැර තිබේ. කොන්සල් කාර්යාලයට දැඩි ආරක්ෂාවක් යොදවා තිබියදීත් මෙවැන්නක් සිදුවීම ගැන මවිතය පළ කරන පොලීසිය, ඊට සම්බන්ධ කිසිවකු මේ වනතුරු හඳුනාගෙන නැත. මීට දෙවසරකට පෙර මෙම ගොඩනැගිල්ලටම දරුණු ත්‍රස්ත ප්‍රහාරයක් එල්ලව තිබේ.මෙවන් විනාශකාරි බෝම්බයක් කල් ඇතුව සොයාගැන්මට තරම් අභීත වීම පිළිබඳව ප්‍රසාදය පළ කරන අමෙරිකාව, ත්‍රස්ත මර්දනයට ලැබෙන සහයෝ.ය ඵලදායි බව ඉන් පිළිඹිබුවන්නේ යැයි කියා ඇත.
දකුණු ඉන්දීය සංචාරයක් අරඹමින් පෙරේදා ඉන්දියාවට පැමිණි පවල් පකිස්තාන සංචාරයේදී ඉස්ලාමාබාද් අගනුවරට පැමිණෙනු ඇති බවත් බෝම්බය ඇටවුණු කරච්චියට යාමට නියමිතව නැති බවත් ප්‍රකාශිතය.
රොයිටර්
ඒ. එෆ්. පී.
</ART>
<ART>
ද්විපාර්ශවීය හා කලාපීය ප්‍රශ්න සාකච්ඡාවට ගැනෙන අමෙරිකානු රාජ්‍ය ලේකම්ගේ පාකිස්තාන සංචාරය අද ඇරැඹෙයි
ඉස්ලාමාබාදයේදී
අමෙරිකානු රාජ්‍ය ලේකම් කොලින් පවල් අද පකිස්තානයේ දෙදින සංචාරයක් අරඹයි. පෙරේදා ඉන්දියාවට පැමිණි ඔහු පකිස්තානයේදී අල් - කයිඩා සටන්කාමීන් හඹා යාම, ඉන්දියා සමග සිදු කැරෙන සාම ක්‍රියාවලිය හා න්‍යෂ්ටික අවි ව්‍යාප්තිය පාලනය කිරීම ආදිය පිළිබඳව පකිස්තාන ජනාධිපති පර්වේස් මුෂාරෆ් සමග සාකච්ඡා කරනු ඇත.
මෙම සාකච්ඡාවට අගමැති සෆ්රුල්ලා ජමාලි හා විදේශ ඇමති කුර්ෂිඩ් මොහමඩ් කසූරිද එක්වනු ඇතැයි පැවසේ.
විදෙස් අමාත්‍යාංශ ප්‍රකාශක මසූඩ් ඛාන් පවසන්නේ, පවල් ගේ සංචාරයේදී දෙරටට බලපාන අන්‍යොන්‍ය ප්‍රශ්න, ත්‍රස්තවාදයට එරෙහි සටනේදී අමෙරිකා - පකිස්තාන සහයෝගීතාව ඉන්දු - පකිස්තාන සබඳතා ඇෆ්ගන් හා ඉරාක තත්ත්වයන් ආදිය පිළිබඳව සාකච්ඡා කරන බවය. තවද න්‍යෂ්ටික අවි ව්‍යාප්තිය වලකාලීමට පකිස්තාන රජය මෑතදී ගනු ලැබූ පියවර පිළිබඳවද සාකච්ඡා කැරේ. ත්‍රස්තවාද විරෝධි අමෙරිකානු සටනට පූර්ණ අනුග්‍රහය දක්වන පකිස්තානය මේ වනවිට අල් - කයිඩා සටන් කාමීන් 500 ක් පමණ ග්‍රහණයටගෙන ඉන් බහුතරයක් අමෙරිකාවට බාර දී තිබේ.
පවල්ගේ වත්මන් පකිස්තාන සංචාරය අල් - කයිඩා සටන්කාමීන් සොයා අමෙරිකානු හා ඇෆ්ගන් හමුදා විසින් ඇෆ්ගන් දේශසීමාවේ ඇරඹූ හමුදා මෙහෙයුමට සමගාමීව සිදුවන්නක් වී ඇත. මෙම හමුදා මෙහෙයුම 'කඳුකර කුණාටුව' ලෙස නම් කැරී ඇත. ද. ආසියාව හා මැද පෙරදිග රටවල පවල්ගේ මෙම සංචාරයට ආර්ථික ව්‍යාපාරික හා කෘෂිකර්මය පිළිබඳ නියෝජ්‍ය රාජ්‍ය ලේකම් ඇලන් ලාර්සන් හා ද. ආසියා කලාපය සඳහා වන සහකාර ලේකම් ක්‍රිස්ටිනා රොකාද එක්ව ඇති බව පැවසේ.
ඒ. එෆ්. පී.
</ART>
<ART>
ඉරාකයේ ස්පාඤ්ඤ හමුදා ජූනි 30 න් පසු ගෙන්වා ගන්නවා
නව සමාජවාදී අගමැති
ඔවුන් ගත් ජය ඉරාකයට හමුදා යැවීමට එරෙහි ජනමතය පිළිබිඹු කරන්නක්ලු
මැඩ්රිඩ්හිදී
ඉරාක ජාතිකයන්ට එරට පාලන බලය පවරනු ඇතැයි පැවැසී තිබෙන ජූනි 30 දා වන විට එවැන්නක් සිදුවී පවත්නා තත්ත්වයේ වෙනසක් සිදු නොවූවොත් එරට රැඳවුණු ස්පාඤ්ඤ හමුදා ආපසු සිය රට ගෙන්වා ගන්නා බව ස්පාඤ්ඤ මහ මැතිවරණයෙන් ජයගෙන අගමැති ධුරයට තේරී සිටින සමාජවාදී නායක ජෝස් ලුයි රොඩ්රිගෝ සැපටේරෝ පෙරේදා පැවසීය.
ස්පාඤ්ඤ මහ මැතිවරණයෙන් දක්ෂිණාංශික රජය පරදා සමාජවාදීන් ලත් ජයග්‍රහණය ඉරාකයට ස්පාඤ්ඤ හමුදා යැවීමට එරෙහිව පැන නැගි ජනමතය පිළිබිඹු කරන්නක් බව පැවසී ඇත. අල්කයිඩා ප්‍රහාරයක් සේ සැලකෙන ඉකුත් දා සිදුවූ දුම්රිය බෝමබ පිපිරීම හා ඉන් ඇතිවූ විශාල ජීවිත හානිය ස්පාඤ්ඤ ජාතිකයන් තුළ හමුදාව යැවීමට එරෙහිව පැවති කෝපය යළි ඉස්මතු කිරීමට තුඩු දී තිබිණ.
ස්පාඤ්ඤ සෙබළුන් 1300 ක් ඉරාකයේ රඳවා ඇති අතර ඊට එරෙහිව නැගුණු ජන කෝපය අමෙරිකානු හිතවාදී දක්ෂිණාංශික රජයට සාපයක් වෙමින් ඔවුන් පරාජයට පත් කැරුණු බව නිරීක්ෂකයන්ගේද මතය වී තිබේ.
සැපටෙරෝගේ පූර්ව මැතිවරණ පොරොන්දුවක් වන ඉරාකයේ ස්පාඤ්ඤ සෙබළුන් යළි ගෙන්වීම ක්‍රියාත්මක කරන බව ඔහු පවසා තිබීම අමෙරිකාව මූලික ඉරාක සන්ධාන හමුදාවේ ව්‍යුහයටද තර්ජනයක් මතු කැර ඇත.
සැපටෙරෝගේ ජයග්‍රහණය සම්බන්ධයෙන් අමෙරිකාවේ ජනාධිපති බුෂ් හා බ්‍රිතාන්‍ය අගමැති බ්ලෙයාර් ඔහුට සුබ පැතුවද මේ දෙරටම ඉරාක ප්‍රශ්නය සම්බන්ධයෙන් ස්වයං විවේචනයක නිරත විය යුතු බව ඔහු පෙන්වා දී ඇත. ඉරාක යුද්ධය විනාශයක් ලෙස හඳුන්වන ඔහු 'තමන්ට අවශ්‍ය පරිදි කටයුතු කිරීම කළ නොහැක්කක් තර්ජනයක් මතුව ඇතැයි පවසමින් රටකට බෝම්බ හෙලීම වැරදි ක්‍රියාවක් යැයිද කීවේය.' ඉරාක යුද්ධය වැනි යුද්ධවලින් සිදුවන්නේ වෛරය ප්‍රචණ්ඩත්වය හා භීෂණය පැතිරීම පමණ යැයි'ද ඔහු තවදුරටත් කීවේය.
ඉරාකයේ අමෙරිකානු මූලික සන්ධාන හමුදාවේ හයවැනි විශාල හමුදා පිරිස අයත් රට ස්පාඤ්ඤයයි. මෙම හමුදාව ඉවත් කැරගත හොත් එහි ඇතිවන තත්ත්වය පිළිබඳව සෙසු රටවල්ද දැන් බිය පලකොට තිබේ. මේ නිසාම ඉතාලිය හා පෝලන්තය ස්පාඤ්ඤ හමුදාව ඉවත් නොකරන ලෙස ඉල්ලා ඇත.
ඊට අමතරව ස්පාඤ්ඤයේ දුම්රිය බෝම්බ සිද්ධියෙන් සන්ධාන හමුදා දායකත්වය දරන රටවල ජනතාවද බිය වී ඇත්තේ මීළඟ අල්කයිඩා ඉලක්කය ඔවුන් විය හැකි බැවිනි.
ඒ. එෆ්. පී.
</ART>
<ART>
පැරචුට් පිම්ම වැරදී ඇමති දියණිය මරුට
සිඩ්නිහිදී
බ්‍රිතාන්‍යයේ යුරෝපීය කටයුතු පිළිබඳ ඇමැති ඩෙනිස් මැක්ෂේන් ගේ 24 හැවිරිදි දියණී 'ක්ලෙයාර් බානස්' පැරචුට් පිම්මකදී එය අක්‍රියවීමෙන් බිම වැටී මරණයට පත්ව තිබේ. ඔස්ට්‍රේලියාවේ මෙල්බර්න් නුවරදී ඇය මරණයට පත් කළ මේ පිම්ම ඇගේ 200 වැනි පැරචුට් පිම්ම බව ප්‍රකාශිතය. ඔස්ට්‍රේලියානු ගුවන් කිමිදුම් සමාජයේ සගයන් කීපදෙනෙකු හා සිය පෙම්වතා සමග ගුවන් යානයෙන් පැනීමෙන් පසු නිදහස් පතිතයේදී පෙම්වතා සිපගැන්මටද ඇය පෙළඹී ඇත.
නිදහස් පතිතයෙන් පසු පැරචුටය දිග හැරීම සඳහා එය ක්‍රියාත්මක කළ ද එය අක්‍රිය වීම නිසා ඇය පොළවට ඇද වැටී මියගොස් තිබේ. ඇගේ වැටීම පාලනය කරගැන්මට ගත් තැත ව්‍යර්ථ වී ඇත.
</ART>
<ART>
කෙතරම් බාධක ආවත් තම පක්ෂය පිහිටුවීම අත්හරින්නේ නෑ
- බද්රුදෝසා
ධකාහිදී
බංගලදේශයේ හිටපු ජනාධිපති 72 හැවිරිදි බද්රුදෝසා චෞද්‍රි ඉකුත් බ්‍රහස්පතින්දා විරුද්ධවාදීන් ගේ ගල් මුල් ප්‍රහාරයකට ලක්ව අසනීපයෙන් පසු වුවත් නව පක්ෂයක් ගොඩනැගීම අත්නොහරින බව කියා තිබේ.
ඔහුගේ නව පක්ෂය ගොඩනැගීම සඳහා වන ජන රැළියකට සහභාගිවීම සඳහා යමින් සිටියදී සියයක පමණ පිරිසක් ඔහුට ගල් හා ගඩොල්වලින් පහරදී තිබේ.
ඔහුගේ කාර්යාලයට බෝම්බ ගැසූ ප්‍රතිවාදීන් රැළිය පැවැත්වීමට නියමිත ස්ථානයේ තිබුණු වේදිකාවද කඩා බිඳ දමා 'නිවහනක් නැති ජන කණ්ඩායම' නම් පිරිසක් එහි රඳවා ඇත.
සිද්ධියෙන් කුපිතව හා රෝගීව සිටියත් නව පක්ෂය පිහිටුවීමට දිගටම කටයුතු කරන ඔහු, දින 60 ක් තුළ අවශ්‍ය ව්‍යුහය සකසනු පිණිස සාමාජිකයන් 12 දෙනෙකුගෙන් යුත් කමිටුවක් පත් කැර තිබේ.
ඔහුගේ පුත් මහි. බී. චෞද්‍රිද ඊට ඇතුලත්ය. ඊට අමතරව බුද්ධිමතුන්, අධ්‍යාපනඥයින්, විශ්‍රාමලත් හමුදා නිලධාරීන් හා නීතිවේදින්ද ඊට එක් කැරගෙන තිබේ.
ඔහුට එල්ල කළ ප්‍රහාරය ම්ලේච්ඡ ක්‍රියාවක් ලෙස හඳුන්වන ඔහු සිය දේශපාලන ඉතිහාසයේ මෙතරම් අලජ්ජි ලෙස කටයුතු කරන රජයක් දැක නැතැයි කීවේය.
බංගලදේශයේ ප්‍රධාන පක්ෂ දෙකේ ප්‍රවාහයට අතිරේක තෙවැනි බලවේගයක් ගොඩනැගීමෙන් රට සංවර්ධනය කරා යොමු කිරීම ඔහුගේ අභිප්‍රායව පවතී.
ඒ. එෆ්. පී.
</ART>
<ART>
ප්‍රචණ්ඩකාරී ආගමික අරගල යළි ඇති වීමට ඉඩ තබන්නේ නෑ
වජ්පායි
නවදිල්ලියේදී
දෙවසරකට පෙර ගුජරාටයේ ඇති වූ ආගමික අරගල යළිත් එහි ඇති නොවිය යුතු සේම ඇති වීමට ඉඩ නොතබන්නේ යැයි ඉන්දීය අගමැති අතාල් බිහාරි වජ්පායි පෙරේදා සම්මුඛ සාකච්ඡාවකදී පැවසීය.
ආගමික අරගල ඉදිරියේ ඔහුගේ භාරතීය ජනතා පක්ෂය දෑස් පියාගෙන සිටි බවට චෝදනා එල්ල වී තිබේ. ප්‍රචණ්ඩත්වය වහා මැඩැලීමට අපොහොසත් වීම ගැන මානව හිමිකම් කණ්ඩායම්ද ඔවුනට චෝදනා කැර තිබිණි. ගත වූ 2002 වසරේදී බටහිර ගුජරාටි ප්‍රාන්තයේ හටගත් හින්දු - මුස්ලිම් අරගලවලදී මුස්ලිම් බහුතරයකින් යුතුව 2000 ක් පමණ දෙනා මරණයට පත් වූහ. මුස්ලිම් මැර පිරිසක් විසින්, හින්දූන් 59 දෙනකු පුළුස්සා මරා දැමීම මෙම ලේ වැගිරීම් සහිත ගැටුම්වලට මුල් විය.
කෙසේ වෙතත් යළිත් එවැන්නකට ඉඩ නොතබන බව කී වජ්පායි මේ ආගමික අර්බූද සාකච්ඡා තුළින් ඇති කර ගන්නා ඒකමතිකත්වයෙන් විසඳන බව පැවසීය.
ඒ. එෆ්. පී.
</ART>
<ART>
න්‍යෂ්ටික අවි තාක්ෂණය ලබා ගන්න ලිබියාව ඩොලර් කෝටි 10 ක් ගෙවලා
- අමෙරිකාව
ඕක්රිජ්හිදී
ලිබියාව ඔවුන්ගේ ම න්‍යෂ්ටික බෝම්බයක් ගොඩනැගීමට අවශ්‍ය තාක්ෂණය ලබාදීම සඳහා, පකිස්තාන න්‍යෂ්ටික බෝම්බයේ පියා ලෙස සැලකෙන අබ්දුල් කාදීර් ඛාන් විසින් මෙහෙයවන ලද අවි ජාලයට ලිබියාව ඩොලර් මිලියන 100 ක් වත් ගෙවා ඇති බව තහවුරුවන්නේ යැයි අමෙරිකාවෙන් පැවසී තිබේ.
කේන්ද්‍රාපසාරිකයන්ගේ සිට ස්ථානිය පුහුණුව දක්වා ලිබියානු න්‍යෂ්ටික වැඩපිළිවෙලට අවශ්‍ය සියල්ල සපැයීමට 1990 ගණන්වලදී අබ්දුල් කදිර්ගේ ජාලය සමග ඇති කරගත් ගිවිසුමකදී ලිබියාව පොරොන්දු වී තිබේ.
'මෙය සියල්ල එකම තැනකින් සිදු කැර ගැන්මක් ලෙස ධවල මන්දිරයෙන් හැඳින් වී ඇත.
ලිබියාව සතුව තිබූ කේන්ද්‍රාපසරික කොටස් පළමුවරට ටෙනිසියේදී ප්‍රදර්ශනය කරමින් මෙබව පැවසී ඇත.
රොයිටර්
</ART>
<ART>
<PIC>ඉරාකයේ වසරක යුද මෙහෙවර නිමවා සිය නිජ බිම වෙත පැමිණි ලුයිසිධානා ප්‍රාන්තයේ හමුදා නිලධාරිනියක වන මෙලීඩා එලිසන්, මෙසේ සිප වැළඳ ගත්තේ, ඇගේ සිව් හැවිරිදි දියණිය වන ජැස්මින් විසිනි. </PIC>
ඒ. එෆ්. පී.
<PIC>02. මධ්‍යම අප්‍රිකානු ජන රජය වෙත පළා ගොස් සිටි, හිටපු හියිති ජනාධිපති ජින් - බර්ට්‍රන්ඩ් ඇරිස්ටඩේ, ජැමෙයිකාවේ කිංග්ස්ටන් ගුවන් තොටුපල වෙත හෙලිකොප්ටරයකින් රැගෙන ආ අයුරු. කැරිබියානු දූපතක් වන ජැමෙයිකාවේ දේශපාලන රැකවරණ පතා ඇරිස්ටයිඩ් නොපැමිණි බව කියන ජැමෙයිකා රජය, සති 10 කට සීමා වන ඔහුගේ ජැමෙයිකා සංචාරයේ මූලික අරමුණ, අමෙරිකාවේ වෙසෙන තරුණ දියණියන් දෙදෙනා දැක බලා ගැනීම බව ද සඳහන් කරයි.</PIC>
රොයිටර්
<PIC>03. අමෙරිකානුවාදී විදේශ ප්‍රතිපත්ති අනුගමනය කළ ස්පාඤ්ඤයේ හිටපු අගමැති, දක්ෂිනාංශික ජනප්‍රිය පක්ෂ නායක මාරියානෝ රාජෝයි, මෙවර මහ මැතිවරණයෙන්, සමජවාදීන්ට පරාජය විය. බාස්කි පළාතේ ගැල්ඩකානෝ නගරයේ මහ මාවතක් අයිනේ සවිකර තිබූ රාජෝයිගේ විශාල ප්‍රමාණයේ විකෘති කරන ලද ඡායාරූපයක්, සේවකයකු විසින් වනසා දමන අන්දමයි මේ.</PIC>
රොයිටර්
<PIC>04. ඉරාකයේ මෙහෙයුම්වලදී තුවාල ලත්, අමෙරිකානු හමුදා භටයෝ ප්‍රතිකාර ලබනුයේ, වොෂිංටනයේ පිහිටි වෝල්ටර් රීඩ් හමුදා රෝහලේය. ඉරාකයේ අමෙරිකානු මෙහෙයුම්වලට එරෙහිව සටන් පාඨයක් ඔසවා ගත් මෙම කාන්තාව දක්නට ලැබුණේ, එම හමුදා රෝහලේ සිට ධවල මන්දිරය දක්වා ගමන් කළ යුද විරෝධී පෙළපාලියකදීය. </PIC>
රොයිටර්
 <PIC>05. ස්පාඤ්ඤයේ දුම්රිය පොළවල් තුනකට පසුගියදා එල්ල වු බෝම්බ ප්‍රහාරවලින් තැතිගෙන සිටින අසල්වැසි ප්‍රංසය ද සිය රටතුළ සියලු දුම්රිය ස්ථාන අවට මුරකාවල් දැඩි කර ඇත. ප්‍රංසයේ මාසෙල්ස් දුම්රිය පොලේ, දැඩි විමසිල්ලෙන් පසුවන ආරක්ෂක හමුදා භටයන් කිහිප දෙනෙකි මේ.</PIC>
රොයිටර්
<PIC>මේ වැළපෙමින් සිටින්නේ ඉරාකයේ කර්කුක් නගර සභා මන්ත්‍රී, ෂියා මුස්ලිම් ජාතික අකාර් නිසාල්ගේ බිරිඳ ය. නිසාල් හා ඔහුගේ ආරක්ෂක නිලධාරියා පෙරේදා වෙඩි තබා ඝාතනය කැරුණේ නගරයේ මංසන්ධියක වාහන සංඥා නැවතුමකදීය. කර්කුක් නගරය අයත් කුර්දියේ බහුතරය කුර්දි ජාතිකයන් වන අතර ඔවුහු ඉරාකය තුළ වැඩි ස්වාධීනත්වයක් අපේක්ෂා කරමින් සිටිති.<PIC>
ඒ. එෆ්. පී.
</ART>
<ART>
පිපුරුමකින් නව මහල් ගොඩනැගිල්ලක් කඩා වැටී උතුරු රුසියාවේ 39 ක් නසිති
මොස්කව්හිදී
උතුරු රුසියානු නගරයක ගෑස් කාන්දුවීමකින් ඇති වූවක් සේ සැලකෙන විශාල පිපිරුමකින් නවමහල් ගොඩනැගිල්ලක කොටසක් කඩා වැටී 39 දෙනෙකු පමණ මියගොස් තිබේ. ළමයින් පස් දෙනෙකු ද ඊට ඇතුළත්ය. සුදුමූදු බඩ 'අර්කාන්ගෙල්ස්ක්' නගරයේදී පෙරේදා අලුයම ඇති වූ මේ සිද්ධියට ගොදුරු වූවන් 24 දෙනෙකු ඊයේ පෙරවරුව වන විට බේරාගෙන තිබුණි. තවත් 12 දෙනෙකුවත් සුන්බුන් අතර සිර වී ඇතැයි සැලකේ. දොඹකර රැසක් යොදාගනිමින් කැරෙන ගැලවුම් සේවා මන්දගාමී වී ඇත්තේ නටබුන් ගොඩනැගිල්ලේ කොටස් තවමත් කඩා වැටෙමින් පවතින බැවිනි. ගෑස් කාන්දුවකින් පිපිරුම හටගෙන ඇතැයි සැක කැරෙන අතර අබිලි ලෝහ එකතුකොට විකුණන දෙදෙනෙකු ගෑස් නලමගේ ලෝකඩ වෑද්දුම් ඉවත් කැරගෙන ගිය බවට චෝදනා නැගී තිබේ. මේ පුද්ගලයන් දෙදෙනා පිළිබඳව දැන් විමසිල්ලෙන් පසුවන බව ප්‍රකාශ වේ. ගොඩනැගිල්ලට පිවිසෙන දොරටුවක් හරහා ඇති වූ පිපිරුමක් සමග ගොඩනැගිල්ල කඩා වැටී ඇත්තේ මහල් තුනක් උසට සුන්බුන් ගොඩක් බවට පත් වෙමිනි. සුන්බුන් සියල්ල ඉවත් කිරීමට දෙදිනක්වත් ගතවනු ඇතැයි ප්‍රකාශිතය.
ඒ. එෆ්. පී.
</ART>
<ART>
කාශ්මීරයේ ස්ථිර විස෾ඳුමකට සටන්කාමීන්ගේ සංක්‍රමණය මුළුමනින්ම අත්හිටුවිය යුතුයි
- අමෙරිකානු රාජ්‍ය ලේකම්
නවදිල්ලියේදී
න්‍යෂ්ටික අවියෙන් සන්නද්ධව ප්‍රතිවාදීන් වන ඉන්දියාව හා පාකිස්තානය අතර සාම ක්‍රියාවලිය කඩිනම් වීමට නම් අරගලකාරී කාශ්මීරයට ඉස්ලාමීය සටන්කාමීන් රිංගීම තිර වශයෙන්ම නතර කළ යුතු යැයි අමෙරිකානු රාජ්‍ය ලේකම් කොලින් පවල් පෙරේදා ඉන්දියාවේදී පැවසීය. ඉන්දීය විදේශ ඇමති යස්වන්ත් සිංහ සමග පැවති ඒකාබද්ධ පුවත් සාකච්ඡාවකදී මේ බව ප්‍රකාශ කළ පවල් දෙරට අතර සාම මෙහෙයුමක් දියත් වෙද්දී දේශාන්තර සංක්‍රමණයන් සැලකිය යුතු අයුරින් අඩුවී ඇතැයිද එය එපරිද්දෙන් අඩුවී ගොස් මුළුමනින්ම නවතින්නේදැයි විමසිල්ලෙන් පසුවන්නේ යැයිද පැවසීය. කාශ්මීරයේ ශීත ඍතුවත් සමග දේශාන්තර සංක්‍රමණයන් අඩුවී යාම සාමාන්‍ය සිද්ධියකි. මේ නිසා මෙම ඉස්ලාමීය සටන්කාමීන්ගේ සංක්‍රමණ නැවතීම ශීත ඍතුවට පමණක් සීමා නොවී තිර වශයෙන්ම සිදුවිය යුත්තක් බව පැවසූ ඔහු පකිස්තාන ජනාධිපති පර්වේස් මුෂාරෆ් සමග ඒ සම්බන්ධයෙන් සාකච්ඡා කරන බවද කීවේය. දෙරට අතර සංවාදයට භාජනය වන මූලික කරුණු අටක් ඇති අතර ඉන් වඩා වැදගත් වන්නේ මෙම දේශාන්තර ප්‍රචණ්ඩත්වයට තිත තැබීම බව ඔහු වැඩිදුරටත් කියා සිටියේය. දෙරට අතර සබඳතාවන්හි මෑත ප්‍රගතියක් සිදුව ඇතද ඉකුත් සතියේ කාශ්මීර ප්‍රශ්නය දෙරට අතර පවත්නා මූලික අර්බුදය බවට මුෂාරෆ් කළ ප්‍රකාශය සම්බන්ධයෙන් රාජ්‍ය තාන්ත්‍රික විරෝධතාවක් මතුව තිබේ. ඉන්දියාව පවසන්නේ සෙසු ප්‍රශ්න අතර එයත් එක් ප්‍රශ්නයක් පමණක් බවය. එහෙයින් මුෂාරෆ් ප්‍රකාශය සාමයට හිතකර නොවන්නක් බව ඉන්දීය විදේශ අමාත්‍යාංශය ප්‍රකාශ කැර තිබිණි. මුෂාරෆ් ප්‍රකාශය පිළිබඳ දෙරට අතර මතභේදයක් මතුව ඇතත් දෙරටම සාම ක්‍රියාවලියකට යොමුව සිටින බැවින් එය අක්‍රිය වීමට හේතුවක් නැතැයි පවල් කියා තිබේ. කාශ්මීර අර්බුදය විසඳීම සඳහා දෙරටේ බල ප්‍රදේශ අතර පවත්නා 'පාලන රේඛාව' අමෙරිකාව විසින් පිළිනොගන්නේ මන්දැයි කළ විමසුමකදී එවන් විස෾ඳීමකට අමෙරිකාව මැදිහත් නොවන බව ඔහු කීවේය. කාශ්මීර අර්බුදයේ විසඳීම දෙරට සතු කාර්ය භාරයක් බවත් මෑත මාස කීපයකම සිට පාලන රේඛාව ඔස්සේ පවත්නා නිහඬතාවය තිර ලෙස පවතින්නක් වනු දැක්ම සිය අපේක්ෂාව බවත් ඔහු පැවසීය. දෙරටටම පිළිගත හැකි විසඳුමක් නොදී ඒකපාර්ශික විසඳුමකට යාම ප්‍රශ්නය විසඳනු වෙනුවට උග්‍රවීමට තුඩු දිය හැකි බවද ඔහු කීවේය. කෙසේ වෙතත් ප්‍රශ්නයට විසඳුම ඇත්තේ සාකච්ඡා මාර්ගය තුළ පමණක් බවද ඔහු කීය.
ඒ. එෆ්. පී.
</ART>
<ART>
එ. ජා. මානව හිමිකම් කොමිසමේ අමෙරිකානු සාමාජිකයාට කියුබාවෙන් විරෝධය
ජිනීවාහිදී
එක්සත් ජාතීන්ගේ මානව හිමිකම් කොමිසමේ අමෙරිකානු නියෝජිත පිරිසට අයත් එක් සාමාජිකයෙකු කියුබාවට එරෙහිව ත්‍රස්තවාදී ක්‍රියාවන්හි නියැලුනෙකු බවට චෝදනා කරන කියුබාව ඔහු වහා ඉවත් කරන ලෙස ඉල්ලා තිබේ.
ලුයි සුනිගා රේ නම් කියුබානු ජන්මයක් ඇති පිටුවහලකු වන මේ පුද්ගලයා 1974 - 1988 අතර කාලයේදී කඩාකප්පල් කිරීම් හා ත්‍රස්තවාදී ක්‍රියා සම්බන්ධයෙන් 14 වසරක් කියුබානු බන්ධනාගාරයක සිරගතව සිටි බව ප්‍රකාශ කරන කියුබානු විදේශ ඇමැති ෆිලිප් පෙරේස් නිදහස් වීමෙන් පසු අමෙරිකාවට ගියදා පටන් ඔහු යළිත් එවන් ක්‍රියාදාමයන්හි දිගටම නියැලී සිටින බවද කීවේය.
එ. ජා. මානව හිමිකම් කොමිසමේ හය සති සැසියට එක්ව සිටින මේ අමෙරිකානු නියෝජිතයා එම කණ්ඩායමෙන් ඉවත් කරන ලෙස අමෙරිකාවට දන්වන්නැයි කොමිසමේ සභාපති ඔස්ට්‍රේලියානු තානාපති මයික් ස්මිත්ගෙන් ලිඛිතව ඉල්ලා ඇතැයිද පෙරේස් පැවසීය.
මෙවන් පසුබිමක් ඇති පුද්ගලයකු කොමිසමට එක්විය නොහැකි යැයිද ඔහු කීය.
මෙම කියුබානු ඉල්ලීම ගැන ඍජුව අදහසක් නොදක්වන අමෙරිකානු තානාපති කේවින් ඊ. මෝලි එවන් ඉල්ලීම්වලට කන්දීමට අමෙරිකාවේ සූදානමක් නැතැයි කීවේය.
අදාල නියෝජිතයා එම නියෝජිත පිරිසට ඇතුළත්වීම ආඩම්බරයට කරුණක් බවත් ඔහු සම්භාවනීය කියුබන් අමෙරිකානු මානව හිමිකම් ක්‍රියාකාරිකයෙකු බවත් ඔහු සඳහන් කැර ඇත.
පෙරේස්ට අනුව සුනිගා කියුබාවෙන් නීතිවිරෝධී අයුරින් පලා ගියේ 1973 දීය. වසරකින් පසු ඔහු ග්‍රහණයට ගෙන ඇත්තේ සන්නද්ධ පිරිසක් සමග යළි කියුබාවට ඇතුළුවීමට ප්‍රයත්න දරද්දීය. 1990 ගණන්වලදී කියුබන්- අමෙරිකානු ජාතික පදනමේ සාමාජිකයෙකු ලෙස ඔහු මියාමි මූලස්ථානයක සිට කියුබාවට එරෙහිව කඩාකප්පල් ක්‍රියාවන්හි නිරත වූ බවද පෙරේසා පෙන්වා දී තිබේ.
රොයිටර්
</ART>
<ART>
ඔසාමා බින් ලාඩ්න් පාකිස්තානයේ නෑ අභ්‍යන්තර කටයුතු ඇමති කියයි
ලන්ඩනයේදී
මුළු ලෝකයට ම අවශ්‍ය වී සිටිනා අංක එකේ ත්‍රස්තවාදියා ලෙස සැළැකෙන ඔසාමා බින් ලාඩ්න් නියත වශයෙන් ම පාකිස්තානය තුළ නොමැති බවත්, ඔහු ඇෆ්ගනිස්තානය තුළ සැඟවී සිටීමේ අවකාශය වඩාත් පුළුල් බවත් පාකිස්තාන අභ්‍යන්තර කටයුතු පිළිබඳ ඇමති මහ්ඩුම් සයිඩ් ෆයිසාල් සලේ හයාත් බී. බී. සී. ප්‍රවෘත්ති සේවයට ප්‍රකාශ කර තිබේ.
තමා එසේ පවසන්නේ 70,000 ක අතුරු හමුදා බලකායක් දේශ සීමාවේ ආරක්ෂාව සඳහා යොදවා තිබියදී ඇෆ්ගනිස්තානයේ සිට පාකිස්තානයට සංක්‍රමණය වීමේ කිසිදු හැකියාවක් අල් කයිඩා නායකයාට තිබිය නොහැකි බැවිනැයිද මොහු තවදුරටත් අවධාරණය කැර ඇත.
2001 වසරේ ඇෆ්ගනිස්තානයේ තලේබාන් පාලනය පෙරළා දැමීමෙන් පසු අමෙරිකානු, බ්‍රිතාන්‍ය, පාකිස්තාන් සහ ඇෆ්ගන් ආරක්ෂක හමුදා භට පිරිස් මෙම දේශ සීමාවේ බින් ලාඩ්න් සෙවීමේ මෙහෙයුම්වල අඛණ්ඩව නිරත වී සිටිති.
රොයිටර්
</ART>
<ART>
72 හැවිරිදි කෲර සත්ව පාලිකාව තීන්දුව අසා අධිකරණය තුළ ඇදවැටෙයි
ලොස් ඇන්ජලීස් හිදී
දකුණු කැලෆෝනියාවේ නිණසක සුනඛයන් 20 කට වැඩි සංඛ්‍යාවක් හා පක්ෂීන් 60 ක් පමණ අසතුටුදායක තත්ත්වයකින් රඳවාගෙන සිටීමට අනුව සතුන්ට කෲර ලෙස සලකන ලදැයි චෝදනා ලද 72 හැවිරිදි කාන්තාවක් ඊට වරදකාරිය බව ජූරි සභාවෙන් ප්‍රකාශයට පත්වත්ම අධිකරණය තුළ සිහිසුන්ව ඇත වැටී ඇත. ඇය නමින් එමා රෙජිනා හාටර්ය. රෝගීන් සතුන් පවා වෙන් නොකොට ඉතා අපිරිසුදු තත්ත්වයෙන් සත්ව කඳවුරක් පවත්වාගෙන යාමට අතිරේකව සත්ව පාලන නිලධාරියෙකුට අඩන්තේට්ටම් කිරීම සම්බන්ධයෙන්ද ඇය වරදකාරිය විය. තීන්දුව ප්‍රකාශ කිරීමේදී සිහිසුන් වූ ඇයට අතිරේක වෛද්‍ය ප්‍රතිකාර ලබාදෙන ලදී. ඇයට පස් අවුරුදු සිර දඬුවමක් නියම කැරෙනු ඇතැයි අපේක්ෂිතය. බලධාරීන් ඇගේ නිවස වැටලීමෙන් පසු බේරාගත් සුනඛයින් රැසක් මිය ගිය අතර සෙස්සෝ ඇති දැඩි කිරීම අපහසු තත්ත්වයක සිටියහ.
රොයිටර්
</ART>
<ART>
ඉරාකයට බලය පැවරීම ජූනි 30 දා සිදු වේදැයි කිව නොහැකියි
- අමෙරිකානු ආරක්ෂක ලේකම්
වොෂින්ටනයේදී
ඉරාකයේ අමෙරිකානු ප්‍රමුඛත්වයෙන් යුත් පාලනය අවසන් කරමින් ඉරාකීය ජාතිකයන්ට බලය පැවරීමේ ක්‍රියාවලිය නියමිත පරිදි ජූනි 30 දා සිදුවනු ඇතැයි සහතික විය නොහැකි බව අමෙරිකානු ආරක්ෂක ලේකම් ඩොනල්ඩ් රම්ස්ෆෙල්ඩ් පෙරේදා ප්‍රකාශ කළේය. අමෙරිකාවත්, එ. ජා. සංවිධානයත් ඉරාක පාලන මණ්ඩලයත් මෙම ඉලක්ක දිනය තීන්දු කැර ඇතත් එය අපේක්ෂිත පරිදි සිදුවේයැයි සිතිය නොහැකි බව ඔහු කියා තිබේ. සමහරවිට එය එපරිද්දෙන්ම සිදුවිය හැකියි. එහෙත් ඒ ගැන සහතික විය හැකිද? දන්නේ කවුද? හෙට වෙන දේ ගැන කිව හැක්කේ කාටද?' ඔහු ප්‍රශ්න කළේය.
රොයිටර්
</ART>
<ART>
ඇරිස්ටයිඩ්ට ඕනෑම මොහොතක වෙනිසියුලාවේ දොර ඇරලා
-චාවේස් කැරකස් හිදී
හයිටියෙන් පිටුවහල්ව සිටින එරට ජනාධිපති ජීන් බර්ට්‍රන්ඩ් ඇරිස්ටයිඩ්ට වෙනිසියුලාවේ දොර නිරන්තරයෙන් විවර වී ඇතැයි වෙනිසියුලානු ජනාධිපති හියුගෝ චාවේස් පෙරේදා කියා සිටියේය.  මසේ ඔහුට රැකවරණය ලබාදීමට ඉදිරිපත් වන චාවේස් පවසන්නේ තම රට ඔහු තවමත් හයිටි ජනාධිපති ලෙස පිළිගන්නා බවය. "හයිටියේ නව රජය අපි නොපිළිගමු. හයිටියේ ජනාධිපති වන්නේ ජීන් බර්ට්‍රන්ඩ් ඇරිස්ටයිඩ්මය. ඔහු ජනතාව විසින් තෝරාගත් නායකයායි" චාවේස් කීවේය.
ඇරිස්ටයිඩ්ගේ පිටුවහල් වීම සෘජුවම ප්‍රතිකේෂ්ප කරන ලෝක නායකයින් කීප දෙනා අතරට චාවේස්ද එක්ව සිටී.
චාවේස් මෙසේ ඔහුට රැකවරණය සැපයීමට ඉදිරිපත්ව ඇත්තේ මධ්‍ය අප්‍රිකානු රටක රැකවරණය ලබමින් සිටි ඔහු පසුගියදා ජැමෙයිකාවට පැමිණීමෙන් පසුය.
රොයිටර්
</ART>
<ART>
<PIC>01. ස්පාඤ්ඤයේ දුම්රිය පොළවල් තුනක පසුගිය සතියේ සිදු වූ බිහිසුණු බෝම්බ පිපිරවීම්වලට රුමේනියානු ජාතිකයන් 11 දෙනෙක් ගොදුරු වූහ. ඔවුන්ගේ මළ සිරුරු සිය රට රැගෙන යාමට ප්‍රථමයෙන් දේව මෙහෙය සඳහා ටොරෙන්ජෝන් ඩි ආඩෝස් හමුදා ගුවන් තොටුපොළේ තැන්පත් කර තිබුණේ මෙසේය.</PIC>
<PIC>02. ජීවිත 200 ක් බිලි ගනිමින් සහ 1500 කට පමණ තුවාල සිදු කරමින් මාර්තු 11 වැනිදා ස්පාඤ්ඤයේ සිදු වු දරුණු බෝම්බ පිපිරීමෙන් මිය ගියවුන් වෙනුවෙන් මැඩ්රීඩ් අගනුවර ආසන දෙව් මැදුරේ පැවති සැමරුම් දේව මෙහෙයකට සහභාගි වූ පිරිසක්.</PIC>
<PIC>03. මෙක්සිකෝවේ ටියෝටිහුවාකන්හි පිහිටි 'සූර්ය පිරමීඩය' තරණය කරන සංචාරකයින් පිරිසකි මේ. විශ්වීය කිරණ පොළවට ළඟාවීමේදී ඉතිරිවන උප - පරමාණුක අංශු මැනගැනීමට මෙම පිරමීඩය පාමුල භෞතික විද්‍යාඥයින් උපකරණයක් සවිකොට ඇත. ඝන ද්‍රව්‍ය තුළින් ගමන් කරන මෙම අංශු ඒකරාශිකරණයෙන් එක්ස් කිරණක් ලෙස පිරමීඩ ගර්භය පිරික්සිය හැකි බව කියැවේ.</PIC>
<PIC>04. ටෝකියෝවේ අගමැති නිල නිවෙසේ දී ජපන් අගමැති ජුනිචීරෝ කොයිසුමීට මේ අතට අත දෙන්නේ, ඉරානයේ උත්තරීතර ජාතික ආරක්ෂක කවුන්සිලයේ මහ ලේකම් හසන් රෝහාගිය. ඉරානයේ න්‍යෂ්ටික බලශක්ති අධිකාරියේ ප්‍රධාන සාකච්ඡාකරුවාද වන රෝහානි, ඉරාන න්‍යෂ්ටික අවි පිළිබඳ සාකච්ඡාවලදී සිය රටේ ආකල්ප ප්‍රමාණවත් අයුරින් සැලැකිල්ලට භාජනය කිරීමට, අන්තර් ජාතික න්‍යෂ්ටික බලශක්ති අධිකාරිය අසමත් වීම පිළිබඳව සිය අප්‍රසාදය මෙහිදී ජපානයට පළ කළේය.</PIC>
<PIC>05. මසකට වරක් සතියක් තිස්සේ දිනපතා එක් සතෙකුගේ ප්‍රියතම ආහාරයෙන් ඌ සතප්පවන අයුරු සමීපව සිට නැරඹීමට ටොරොන්ටෝ හි සත්ව උද්‍යාන පාලකයින් මහජනතාවට ඉඩ ලබාදී තිබේ. 'පෝෂණෝත්මාදය' ලෙස හැඳින්වෙන මෙම අවස්ථාව පෙරේදා හිමිවූයේ හිම වලසාටය. මේ එහිදී අධිශීතණයට ලක්කළ මස් මාළු සංයෝගයක් ඌ ආහාරයට ගන්නා අයුරුය.</PIC>
<PIC>තායිවානයේ ජනාධිපතිවරණය මෙම 20 දා පැවැත්වීමට නියමිතව ඇති අතර, එහි ප්‍රධාන අපේක්ෂකයින් දෙදෙනා වන වත්මන් ජනාධිපති චෙන් ෂූයි බියෑන් සහ විපක්ෂ නායක ලියෙන් චෑන් වෙත අප්‍රසාදය පළ කරමින් ඔවුන්ගේ රුව රැගත් වෙස් මුහුණු පැළඳගෙන උද්ඝෝෂණයක නිරත වන පිරිසකි මේ. මොවුන් ඡන්ද දස ලක්ෂයක් කටුගා දැමීමේ ව්‍යාපාරයක් ආරම්භ කැර තිබේ.</PIC>
</ART>
<ART>
බැග්ඩෑඩයේ බෝම්බ පිපිරීමකින් 39 දෙනෙක් මරු දකිති
බැග්ඩෑඩයේ දී
ඉරාකයේ බැග්ඩෑඩ අගනුවර මධ්‍යයේ පෙරේදා රාත්‍රියේ රිය බෝම්බයක් පුපුරා ගියේය. පුද්ගලයන් 29 දෙනෙකු ඉන් ඝාතනය විණ. තවත් විශාල ගණනක් තුවාල ලැබූහ. පස් මහල් හෝටල් ගොඩනැගිල්ලක කොටස් බෝම්බයෙන් කඩාවැටිණ. එය මවුන්ට් ලෙබනන් හෝටලයයි. එය බ්‍රිතාන්‍යය ජෝර්දාන හා ඊජිප්තු ජාතිකයන් ඇතුළු විදේශිකයන් රැඳී සිටි හෝටලයක් විය.
බෝම්බයෙන් හෝටලය අවට ගොඩනැගිලි තුනකට ද හානි පැමිනුණි. මේ ප්‍රහාරය සිදුව ඇත්තේ අමෙරිකාවේ ඉරාක ආක්‍රමණයේ පළමු සංවත්සරයට තෙදිනක් තිබියදීය. මෙවන් ප්‍රහාර එල්ල වූවත් ඉරාකයේ ප්‍රජාතන්ත්‍රවාදය පිහිටුවීමේ අරමුණ සපිරෙන තුරු එහි රැඳී සිටින බව අමෙරිකාවෙන් පැවසී තිබේ.
රාත්‍රි අහස ආලෝකමත් කරමින් පිපිරුණු බෝම්බයත් සමඟ හෝටලයේ පහළ මහල් ගිනිදළුවලින් වෙලිණි. බෝම්බය පිපිරුණු තැන විශාල වලක් හැරී තිබිණ. එය අඩි 6 ක් පළල 10 ක් ගැඹුරු විය. රුසියාවේ නිෂ්පාදිත පී. ඊ. 4 වර්ගයේ පුපුරන ද්‍රව්‍යයෙන් බෝම්බය සැකසී තිබුණු බව හමුදාවෙන් පැවසී ඇත. එය කි. ග්‍රෑම් 450 (රාත්තල් 1000) ක් බර බෝම්බයක් බවද ඔවුහු කියති.
සිද්ධියෙන් පසු රුධිරයෙන් තෙත් වුණු ගොඩනැගිලි සුන්බුන්, කොන්ක්‍රීට් කුට්ටි හා වීදුරු කැබලි දෑතින් පවා අවුස්සමින් ගැලවුම් කණ්ඩායම් ඊට යටවු පුද්ගලයන් සෙවූහ. අසල්වැසියෝ උදව්වට පැමිණයහ. ඔවුහු මළ සිරුරු ඔසවාගෙන ගියහ. සමහරක අත පය දක්නට නොවීය. බෝම්බයෙන් විපතට පත් වූවන්ගෙන් බහුතරය ඉරාකීයන්ය. තුවාල ලත් 40 ක පමණ පිරිස අතර අමෙරිකානු හා බ්‍රිතාන්‍ය වැසියන් කීප දෙනෙකු සිටිබව පැවසේ. සිද්ධියත් සමග හෝටලයේ උඩුමහල්වල කොටු වූවෝ උදව් ඉල්ලා මොරදුන්හ. බෝම්බයේ ස්වරූපය අනුව එය අන්සාර් - අල් ඉස්ලාම් සංවිධානයේ හා ඉරාකයේ බින් ලාඩන්ගේ ප්‍රධාන ක්‍රියාකරුවනජෝර්දානියානු අබු මුසාබ් අල් ඝර්ගාවි ගේ ක්‍රියාවක් සේ සැලකේ. මේ අනුව ඉරාක ජනවර්ග අතර සිවිල් යුද්ධයක් නිමැයීම ඔවුන්ගේ අරමුණ බව අමෙරිකාව කියයි.
ඒ. ඒෆ්. පී.
රොයිටර්
</ART>
<ART>
මැඩ්රීඩ් බෝම්බය අමෙරිකානු ජාතිවාදීන්ට කළ අනතුරු ඇගැවීමක් පමණයි
- අබු බකර් බෂීර් කියයි
කැල්බරාහිදීය
මැඩ්රීඩ් බෝම්බ පිපිරවීම් සිදු කළේ ස්පාඤ්ඤය අමෙරිකාවට දක්වන අනුග්‍රහය නිසා බවත්, මෙය අමෙරිකානු හිතවාදී සියලුම රටවලට කළ අනතුරු ඇඟැවීමක් බවත් ජේමා ඉස්ලාමියා අන්තවාදී සංවිධානයේ ආධ්‍යාත්මික නායකයා බැව් කියන අබු බකර් බෂීර් පවසයි. දැනට ඉන්දුනිසියම් ජාකර්තා නුවර බන්ධනාගාරයක පසුවන බෂීර්, සිය සිර මැදිරියේ සිට සිදු කළ රූපවාහිනී සම්මුඛ සාකච්ඡාවකදී පවසා ඇත්තේ, අල්ලාහ්ගේ නාමයෙන්, අමෙරිකාවේ සහ එරටට පක්ෂපාතී ජාතීන් විනාශ කර දැමිය යුතු බවයි.
ස්පාඤ්ඤ රජය අමෙරිකාවට දක්වන සහයෝගය නිසා මෙම බෝම්බ පිපිරවීම් සිදු කළ බැව් ස්පාඤ්ඤ ජනතාව තේරුම් ගෙන තිබීම සතුටට කරුණකැයි මෙහිදී ප්‍රකාශ කළ බෂීර් ඉරාකය, ඇෆ්ගනිස්තානය ඇතුළු ලෝකයේ නොයෙකුත් ඉස්ලාමීය බල ප්‍රදේශවලට, අමෙරිකාවෙන් එල්ල වන තර්ජනවලට විරෝධය දැක්වීම සඳහා බෝම්බ පිපිරවීම් හෝ ඊටත් වඩා භයානක පලි ගැනීම සිදුවිය හැකි බවද අවධාරණය කළේය.
අල් - කයිඩා ත්‍රස්ත ජාලය හා සමීප සබඳතා පවත්වන ජෙමා ඉස්ලාමියා සංවිධානය 2002 වසරේ ඔක්තෝබර් මාසයේ, 202 කට මරු කැඳවමින් බාලි දූපත්වල සිදු කළ බෝම්බ පිපරවීම්වලට සහ පසුගිය අගෝස්තු මාසයේ 12 දෙනකු ඝාතනය වූ ජාකර්තාහි මාරියම් හෝටලයේ සිදුකළ මරාගෙන මැරෙන බෝම්බ ප්‍රහාර සම්බන්ධයෙන් චෝදනා ලැබ සිටී.
එහෙත් මේ ප්‍රහාර දෙකට හෝ ජෙමා ඉස්ලාමියා සංවිධානයට තමාගේ කිසිදු සම්බන්ධයක් නොමැති බව කියන 65 හැවිරිදි බෂීර්, සංක්‍රමණික නීති උල්ලංඝනය කිරීමේ චෝදනාවකට වැරදිකරු බව ඔප්පු වීමෙන් බන්ධනාගාරගත වී සිටී. ලබන අප්‍රියෙල් 19 හෝ 20 වැනි දින ඔහුගේ සිර දඩුවම අවසන් වනු ඇතැයි ප්‍රකාශ වී තිබේ.
රොයිටර්
</ART>
<ART>
සුඩාන සරණාගත කඳවුරක ගැටුමකින් 18 කට බරපතළයි
ඛාටුම්හිදීය.
සිවිල් යුද්ධයට බියෙන් පළාගොස් බටහිර සුඩානයේ තාවකාලික සරණාගත කඳවුරක රැඳී සිටින පිරිසක්, එරට පොලිසිය විසින් ඉවත් කිරීමට යාමේදී ඇති වූ අරගලයක දී පොලිස් නිලධාරීන් තිදෙනකුට හා සාමාන්‍ය වැසියන් 15 දෙනකුට බරපතළ තුවාල සිදුවී ඇතැයි වාර්තා වෙයි.
මෙම සරණාගත කඳවුරේ රැඳී සිටියවුනට ආහාර හා සනීපාරක්ෂක සේවා සලසමින් සිටි ශිෂ්‍ය සංවිධානයකට, පොලිසිය විසින් කඳුළු ගෑස් ප්‍රහාර එල්ල කරද්දී, එහි සිටි ජනයා ගල් මුල් ප්‍රහාර පිරිස දෙසට එල්ල කළ බැව් ශිෂ්‍ය සංගමයේ ප්‍රධානියා වන ඉසදීන් මාබුව් පවසා ඇත.
සිද්ධිය පිළිබඳව පරීක්ෂණ පැවැත්වීමට එහි පැමිණි පාර්ලිමේන්තු මන්ත්‍රීවරයකුට ද ප්‍රහාර එල්ල වී ඇත. ඔහු, මෙම සරණාගත කඳවුරේ සිටින උන්හිටිතැන් අහිමි වූ පිරිස්වල ගම් ප්‍රදේශය වන බටහිර දාෆූර් ප්‍රාන්තයේ වාදි සාලේ ප්‍රදේශය නියෝජනය කරන්නෙකි.
රොයිටර්
</ART>
<ART>
පාර්සල් බෝම්බයෙන් මහ බැංකු ගොඩනැගිල්ල හෙල්ලෙයි
වෙලින්ටන් හිදී
සැකකටයුතු පාර්සල් බෝම්බය නවසීලන්ත මහ බැංකු ගොඩනැගිල්ල වෙත ළඟාවුණේ ඊයේ පෙ. ව. 8.30 ටය. පාර්සලයෙන් 'ටික් ටික්' හඬක් නිකුත් විණ. වහා හමුදාව කැඳවිණ. ගොඩනැගිල්ලේ සිටි සියගණන් පිරිස් ඉවත් කැරිණි. අවට වීදිවලින් ද මිනිසුන් ඉවත් කැරිණි. ඒ අවට තහනම් ප්‍රදේශයක් බවට ප්‍රකාශ කැරිණ. පුවත්පත් වාර්තා කරුවෝද ඈත සිට බලා සිටියහ.
බෝම්බ නිෂ්ක්‍රිය අංශයෙන් පාර්සලය පිරික්සිණ. එය එවා තිබුණේ එම ගොඩනැගිල්ලේම නේවාසික විද්‍යා කටයුතු ඇමති නමටය. ඔහු පීටර් හොජ්සන්ය.
ටික් ටික් හඬ නගන පාර්සලය ප්‍රවේසමෙන් දිග හැරිණ. එතුළ ඔරලෝසුවක් විය. '........ නියෝජිත පිරිසෙන් සුබ පැතුම් සමග පීටර් හෝජ්සන්ටයැයි' ලියවිල්ලක් එහි විය. කරුණු වැටහිණ. එය බෝම්බයක් නොවීය. එය, ඉකුත් සතියේ නවසීලන්තයේ පැවති ආසියා පැසිපික් සමුළුවට එක්වූ රටක නියෝජිත පිරිසක් ඊට සහභාගි වූ නවසීලන්ත විද්‍යා කටයුතු ඇමතිවරයාට එවු තෑග්ගක් විය. දෙපැයකට පසු ප්‍රදේශය ආරක්ෂිත බව පොලීසියෙන් කියැවිණ.
එළිබට සියල්ලෝම යළි වැඩට පැමිණියහ.
රොයිටර්
</ART>
<ART>
මුෂාරෆ්ගේ දේශපාලන අවශ්‍යතා ගැන අමෙරිකාවේ දැඩි අවධානය යොමු වී තිබෙනවා
 - පවල්
වොෂින්ටනයේදී
ත්‍රස්තවාදයට එරෙහිව සටනේදී දැඩි අපේක්ෂාවක් තබා ඇති පාකිස්තාන් ජනාධිපති පර්වේස් මුෂාරෆ් ගේ දේශපාලන තත්ත්වය සම්බන්ධයෙන් අමෙරිකාව දැඩි සැලකිල්ලක් යොමා ඇති බව ප්‍රකාශ කැර තිබේ. සී. එන්. එන්. ගුවන්විදුලිය සමග පැවති සම්මුඛ සාකච්ඡාවකදී අමෙරිකානු රාජ්‍ය ලේකම් කොලින් පවල් මේ බව ප්‍රකාශ කළේය. අල්කයිඩා හා වෙනත් ත්‍රස්ත සංවිධාන මුලිනුපුටාදමමින් පාකිස්තාන නායකයා නිවැරදි දිශාවකට යොමු ව ඇති බව පකිස්තාන ජනතාව අවසානයේ වටහා ගනු ඇතැයි ද ඔහු කීය. ත්‍රස්ත විරෝධී යුද්ධයේදී අමෙරිකාව සමග අත්වැල් බැඳගෙන ක්‍රියාකරන මුෂාරෆ්ට ද ත්‍රස්ත තර්ජන එල්ල වී ඇති බවත්, කලින් අන්තවාදී තලේබාන් කණ්ඩායම සමග සබඳතා පැවැත්වූ ඔහු එම සබඳතා බිඳ දැමීමේ අභීත තීරණයක් ගෙන ඇති බව පවල් පැවසීය. මෙහිදී ඔහුට ඔහුගේ ම සමාජීය බලවේගයන්ගේ විරෝධතා මැද කටයුතු කරන්නට සිදුව ඇති බවද ඔහු කියා සිටියේය. මේ නිසාම මුෂාරෆ්ගේ දේශපාලන අවශ්‍යතාවන් ගැන අමෙරිකාව දැඩි සැලකිල්ල යොමන බවද ඔහු කීය.
රොයිටර්
</ART>
<ART>
'ස්පාඤ්ඤ හමුදා ඉරාකයෙන් ඉවත් කර ගන්නවා'
නව අගමැතිගේ ප්‍රතිඥාවෙන් යුරෝපා ත්‍රස්ත ජාල නිහඬ වෙයි
මැඩ්රීඩ් හිදී
ඉරාකයන් ස්පාඤ්ඤ හමුදා ඉවත් කැරගන්නා බවට ස්පාඤ්ඤයේ නව අගමැති ජෝස් ලුයී රොඩ්රිගෝස් සැපටේරෝ කළ ප්‍රකාශය යුරෝපය පුරා ක්‍රියාත්මක ත්‍රස්ත සංවිධානය කටයුතු අක්‍රීය වීමට තුඩු දී තිබේ.
පෙරේදා ඔහු කළ එම ප්‍රකාශයට ප්‍රතිචාර දක්වන අදාල ත්‍රස්ත කණ්ඩායම ඔවුන් අල් - කයිඩා සංවිධානය සමඟ සබඳතා පවත්නා කණ්ඩායමක් බව සඳහන් කැර ඇත. මැඩ්රිඩ් බෝම්බයේ වගකීමද බාරගනිමින් පෑන් - අරාබි පුවත්පතට ඔවුන් නිවේදනයක් නිකුත් කැර තිබේ. එහි මෙසේ සඳහන්.
'මේ තීරණය නිසා, ස්පාඤ්ඤ හමුදා ඉරාකයෙන් ඉවත් කර ගන්නා බවට පොරොන්දු දී ඇති නව රජයේ අභිප්‍රායන් පැහැදිලි කරගන්නා තුරු ස්පාඤ්ඤය තුළ සියළු ක්‍රියාකාරකම් අත්හිටුවීමට අපේ නායකත්වය තීරණය කැර තිබේ.
මෙම සටහනට අත්සන් තබා ඇත්තේ අබු - හෆ්ස් - අල් - මසාරි සේනාංකය නමිනි. ඒ සමගම යුරෝපය පුරා සියළු ක්‍රියාදාමයන් ද අත්හිටුවන ලෙස ඔවුන් යුරෝපියානු ඒකකයන්ගෙන් ඉල්ලා තිබේ.
මේ අතර ඉරාකය තුළ සමගියෙන් කටයුතු කිරීමට අමෙරිකානු ජනාධිපති බුෂ් කැර ඇති ඉල්ලීම සම්බන්ධයෙන් ප්‍රකාශයක් කරන සැපටේරෝ 'බුෂ්ට සවන් දුන්නත් සිය ස්ථාවරයේ දැඩිව පිහිටා සිටින බව' කියා ඇත. ඔහු පවසන්නේ අමෙරිකාවේ ඉරාක අත්පත් කැර ගැනීම් මහා බොරුවක් - ව්‍යාජයක් බවය.
රොයිටර්
</ART>
ඒඅඊ>
'තායිවානය නිශ්චිතවම චීනය හා එක්විය යුතුයි'
ප්‍රතිවාදී ජනපති අපේක්ෂකගේ ආධාරකරුවෝ කියති
තායිපේහිදී
'ජලයට වඩා රුධිරය ඝනකම්ය. එහෙයින් තායිවානය නිශ්චිතවම චීනය සමඟ එක් විය යුතුයි.' මේ හෙට පැවැත්වෙන තායිවාන ජනාධිපතිවරණයේදී ජාතිකවාදී ජනාධිපති අපේක්ෂක ලියන්චාන්ට සහයෝගය දක්වන්නන් ගේ පොදු මතය වී තිබේ.
කොමියුනිස්ට් විරෝධත්වයක් විදැහුවද ඔවුන් පවසන්නේ තායිවානයට චීනයෙන් ඈත්විය නොහැකි බවය. දෙපාර්ශවයම යළි එක්සත් විය යුතු බවය.
සිය කසාවන් චර්මය හා කළුහිසකේ මෙන්ම නහරගත රුධිරය චීන බව පවසන ඔවුන් දෙපාර්ශවයේ එක්වීම අභිමතානු කූල වූවක් පමණක් නොව අනිවාර්ය වන්නක් බවද කියා තිබේ.
'තායිවානයේ තරුණ පෙළ එහි වයස්ගත කොටස් තරම් දැඩි දිවි පෙවතකට හුරු වී නැත. වැස්සක් වැස්සත් ඔවුහු ලෙඩ වෙති. එවන් පිරිසක් යුදවදින්නේ කෙලෙසද? අනිත් අතට තායිවානයේ සිටින්නේ 400 000 ක හමුදාවකි. චීනයේ විසිපන් ලක්ෂයකි. තවත් අතකින් චීනය සමග යුද වැදීමට හේතුවක් තිබිය යුතුයි. එහෙත් එවන් හේතුවක් දක්නට නැත. කළයුත්තේ චීනය සමග එක්වීමයි. ඔවුහු කියති.
රොයිටර්
</ART>
<ART>
ඊශ්‍රායල් මිසයිල ප්‍රහාරවලින් පලස්තීනුවෝ 4 ක් මිය යති
ගාසා තීරයේදී
ගාසා තීරයට පෙරේදා එල්ල වූ ඊශ්‍රායල් මිසයිල ප්‍රහාර දෙකකින් පලස්තීනුවන් සිව්දෙනෙක් ඝාතනය වූහ. මෙම ප්‍රහාර එල්ල වී ඇත්තේ සරණාගත කඳවුරකටය. මෙය ඉකුත් ඉරිදා ඊශ්‍රායලයේ අෂ්ඩොඩ් වරායේදී මරාගෙන මැරෙන බෝම්බ ප්‍රහාරයකින් ඊශ්‍රායල් ජාතිකයන් 10 දෙනකු මියයාමට එරෙහිව සිදුකරන ලද්දකි.
හෙලිකොප්ටර් යානා යොදාගෙන සිදුකැරුණු මෙම ප්‍රහාරයෙන් පසු රෆා සරණාගත කඳවුර අවට සටන් ඇවිලිණ. ඊශ්‍රායල් හමුදා යුද ටැංකි හා බුල්ඩෝසරවලින් සන්නද්ධ එහි කඩා වැදිණ. නිවාස 16 ක් ඔවුහු බිමට සමතලා කළහ.
යුද අවි ගෙනෙන රහස් උමං සෙවීමෙහි ඊශ්‍රායල් හමුදාව නිරත වූහ. එහෙත් කිසිවක් හමු නොවීය.
රොයිටර්
</ART>
<ART>
'ගරිල්ලා ප්‍රහාර නතර නොකළොත් සංවර්ධන ආධාර කපා හරිනවා'
විදේශ ආධාරකරුවෝ නේපාලයට අනතුරු අඟවති
කත්මන්ඩුහිදී
නේපාලයේ මාඕවාදී ගරිල්ලන් දිගින් දිගටම සිදු කැරගෙන යන ප්‍රහාර නතර නොකළහොත් නේපාලයට ලබා දෙන සංවර්ධන ආධාර නතර කරන බවට එරටට ආධාර ලබා දෙන බ්‍රිතාන්‍යය, ජර්මනිය, ඇමරිකාව යන රටවල් සහ එක්සත් ජාතීන්ගේ සංවිධානයට අයත් ආධාර ඒජන්සි අනතුරු අඟවා ඇත.
ලෝකයේ දුප්පත්ම රටවල් දහයෙන් එකක් ලෙස සැළකෙන නේපාලයේ දැනට ක්‍රියාත්මක වන සංවර්ධන ව්‍යාපෘතිවලින් සියයට හැටකටත් වැඩි ප්‍රමාණයක් විදේශ ආධාර මත ක්‍රියාත්මක වෙයි. එසේම එරට ණය හෝ ආධාර වශයෙන් වාර්ෂිකව ලබා ගන්නා මුදල ඩොලර් මිලියන හාරසීයක් පමණ වේ. එරට සංවර්ධන වැඩසටහන් කොමියුනිස්ට් පක්ෂයේ බලපෑම් යටතේ පුළුල් කිරීමට සිදුව තිබෙන බවද එරටට ආධාර දෙන රටවල් හා ඒජන්සි පෙන්වා දෙයි. ලෝකයේ එකම ව්‍යවස්ථාපිත හින්දු රාජාණ්ඩුවක් පවතින නේපාලය කොමියුනිස්ට් රාජ්‍යයක් බවට පත් කිරීම සඳහා එරට කොමියුනිස්ට් පක්ෂය 1996 සිට අරගලයක යෙදී සිටී.
මාඕවාදී අරගල හේතුවෙන් එරට ක්‍රියාත්මක වන සංවර්ධන වැඩ සටහන් බොහොමයක් අතරමඟ නැවතී හෝ මන්දගාමී බවට හෝ පත්ව ඇතැයි ද වාර්තා වී තිබේ. මේ දක්වා මරා දමා ඇති පුද්ගලයින් සංඛ්‍යාව නව දහස ඉක්මවා තිබේ.
රොයිටර්
</ART>
<ART>
<PIC>01. පොදු ජන පහසුකම් සඳහා පරිහරණය වන විවිධ භාණ්ඩ අළෙවි කිරීමේ දැවැන්ත සුපිරි වෙළෙඳ සැල් සංකීර්ණයක් වන ජපානයේ, ඉටෝ යොකාඩෝ ව්‍යාපාර සමුහය, පසුගියදා අලුතින් බඳවා ගත් සේවක සමුහයයි මේ. සමාගමට නව සේවකයන් බඳවා ගැනීමේ ප්‍රීතිය නිමිත්තෙන් ටෝකියෝහිදිී පැවති උළෙලේදී ඔවුහු මෙසේ රැඟුම් පෑහ. මේ වසන්ත ඍතුවේ ඉටෝ යොකාඩෝ සාප්පු සංකීර්ණයට අලුතින් බඳවා ගත් සේවක සංඛ්‍යාව 770 කි.</PIC>
<PIC>02. බෝම්බය පිපිරී ගිය ස්ථානයේ හෑරුණු විශාල විවරයයි මේ. එය නිරීක්ෂණය කරමින් සිටින්නේ අමෙරිකානු හමුදා භට පිරිසක් සහ ඉරාක පොලිස් භට කණ්ඩායමකි.</PIC>
<PIC>03. ප්‍රබල බෝම්බය පිපිරී ගොස් කඩා වැටුණු ගොඩනැගිලි සුන්බුන් අතර, තව තවත් මෘත ශරීර ඇත්දැයි විමසිල්ලෙන් පසුවන සහන සේවකයන්.</PIC>
<PIC>04. මධ්‍යම බැග්ඩෑඩයේ ෆාඩෝස් චතුරශ්‍රයේ ඉදිකර තිබූ, හිටපු ඉරාක ජනාධිපති සදාම් හුසේන්ගේ ලෝහමය ප්‍රතිමාවක්, බිමට ඇල වී ඇති අයුරු නරඹන අමෙරිකානු සොල්දාදුවෙකි මේ.</PIC>
<PIC>05.ශාන්ත පැට්‍රික් මුනිවරයා සිහි කෙරෙන දිනය අයර්ලන්තයේ වාර්ෂිකව පැවැත්වෙන්නේ උත්කර්ෂවත් අයුරින්. පස් හැවිරිදි ඩැරිල් මැකෙනා, වෙස් මුහුණක් පැළදගෙන එම උළෙළට මෙසේ සහභාගි වූයේ, බෙල්ෆාස්ට් අගනුවරදීය.</PIC>
<PIC>06. උතුරු කොරියානු නායක කිම් - ජොන් ඉල් ඔහුගේ ආධාර කරුවන් කැටුව යන දසුනකි මේ. මෙය ඔහු දකුණු එයොන්යෑං පළාතේ ඉඩම් ප්‍රතිසංස්කරණ ව්‍යාපෘතියක් සම්බන්ධයෙන් උපදෙස් දීමට ගිය අවස්ථාවකි.</PIC>
</ART>
<ART>
ඉන්දුනීසියා මගී යාත්‍රාවක් පෙරළී 23 දෙනෙක් මරු දකිති
ජකාර්තාහිදී
ඉන්දුනීසියානු සුලාවෙසි දූපත හා පිලිපීන් දූපත් අතර පිහිටි තබරුවාන් දූපත ආසන්නයේදී මගී යාත්‍රාවක් පෙරළී 23 දෙනෙක් ජීවිතක්ෂයට පත්ව තිබේ. උතුරු ඉන්දුනීසියානු මූදු සීමාවේදී මෙම යාත්‍රාව පෙරළී ඇත්තේ පමණට වැඩි මගී සංඛ්‍යාවක බර දරාගත නොහැකිවය. එම අවස්ථාවේ 300 ක පමණ පිරිසක් එහි ගමන් කරමින් සිටියහ.
මියගිය අය හැරුණු විට ඉතිරි සියළු දෙනාම අතුරුදහන්ව ඇති බව ප්‍රකාශ වේ. රොයිටර්
</ART>
<ART>
සදාම් ලෙහෙසියෙන් පිළිතුරු නුදුන්නත් ඔහුට එරෙහිව තොරතුරු ඔහුගෙන් ම ලබා ගත්තා
අමෙරිකානු නිලධාරීහු පවසති
වොෂින්ටනයේදී
'තමාගෙන් ප්‍රශ්න කරන්නන්ට වඩා තමා කපටියෙකැයි' සදාම් හුසේන් සිතුවත් නඩු විභාගයකදී ඔහුට එරෙහිව යොදා ගත හැකි තරම් තොරතුරු දැනට ඔහුගෙන් උකහාගෙන ඇතැයි අමෙරිකානු නිලධාරීහු පෙරේදා ප්‍රකාශ කළහ.
ඔහුගෙන් ප්‍රශ්න කරන්නන්ට පහසුවෙන් පිළිතුරු ලබා නොදෙන ඔහු, අන් කිසිවකුටත් වඩා තමා කපටියෙකු බව සිතනු ඇති අතර එය සත්‍යයක් බව අමෙරිකානු නියෝජ්‍ය රාජ්‍ය ලේකම් රිචඩ් ආමිටේජ් පෙරේදා සම්මුඛ සාකච්ඡාවකදී පැවසීය.
ඔහු තොරතුරු ලබාදෙන්නේ ඉතා මඳ වශයෙන් බව පවසන ආමිටේජ්, මෙතෙක් කැර ඇති ප්‍රශ්න කිරීම් වලදී ඔහුට එරෙහිව සාක්ෂි වශයෙන් යොදා ගත හැකියැයි සැලකෙන තොරතුරු අනාවරණය කැරගෙන ඇතැයි කීවේය.
'මේ ප්‍රශ්න කිරීම් වලින් ලබාගෙන ඇති තොරතුරු මා දැක්නා. ඒත් සමහර කරුණු අතර පිරවිය යුතු හිඩැස් තිබෙනවා. මේවා ප්‍රසිද්ධියට පත් කිරීමට පෙර එම හිඩැස් පිරවිය යුතුව තිබෙනවා.' ආමිටේජ් පැවසීය.
ඉකුත් දෙසැම්බරයේ ඉරාකයේ සදාම් උපන් බිමේ භූගත ගුලෙක ඔහු සැඟවී සිටියදී අමෙරිකානු හමුදාව විසින් ග්‍රහණයට ගැනිණ. සී. අයි. ඒ. ආයතනය මූලික කොටගෙන ඔහුගෙන් ප්‍රශ්න කිරීම ඇරඹුණු අතර ඔහුගෙන් ප්‍රශ්න කරන්නේ මොනවා ගැනද යන්න ආමිටේජ් අනාවරණය නොකළේය.
කෙසේවෙතත් ඉරාකය තුළ අමෙරිකානු හමුදාවට එරෙහිව ප්‍රහාර මෙහෙයවෙන ආකාරය ගැන ඔහුගෙන් වැඩිවශයෙන් තොරතුරු ලබා ගැනෙමින් පවතින බව බලධාරීන් වෙතින් ප්‍රකාශ වී ඇත. ඒ සමඟම සදාම් සිදු කළ අපරාධවලට එරෙහිව ඔහු නඩු මඟට යොමුකරන සාක්ෂි රැස් කිරීම ද මෙහිදී සිදුවේ.
66 හැවිරිදි සදාම්ට එරෙහිව ඉරාකයේ දීම නඩු විභාගයක් පැවැත්විය හැකි වනු ඇතැයි ආමිටේජ් විශ්වාස කරයි.
රොයිටර්
</ART>
<ART>
ඩලාස් හි සත්තු වත්තකින් පැන ගිය ගෝරිල්ලා මරා දමයි
ඩලස්හිදී
අමෙරිකාවේ ඩලාස් නගරය ආසන්න සත්වෝද්‍යානයකින් පෙරේදා පැනගිය ගෝරිල්ලකු පොලීසිය වෙඩි තබා මරා දමා තිබේ. රාත්තල් 350 ක් බර ඌ තිදෙනෙකුට තුවාල සිදුකැර ඇත. පොලීසිය ඌ අල්ලාගැනීමට තැත් කළ අවස්ථාවේ ඔවුන්ගේ ඇඟට කඩා පැනීම නිසා වෙඩි තබා බිමදමනු හැර වෙනත් විකල්පයක් නොතිබුණු බව ප්‍රකාශවී ඇත. එරට බටහිර පහත් බිම් වල වසන පිරිමි ගොරිල්ලකු වූ මේ සතා "ජබාරි" නම් විය. 13 හැවිරිදි ඌ සිය කූඩුවෙන් පැනගත්තේ කෙසේද යන්න විමසීමට ලක්ව තිබේ.
සීරීමෙන් හා හපාකෑමෙන් ඌ කාන්තාවක හා ළමයින් දෙදෙනෙකුට තුවාල සිදුකර ඇත. රොයිටර්
</ART>
<ART>
කොසෝවෝහි වාර්ගික ගැටුම් 31 ක් මරුට : 500 කට තුවාල
සාම සාධක හමුදා සහායට නැටෝ හමුදාවක් වහා යැවේ
බ්‍රිස්ටිනාහිදී
කොසෝවෝ හි බහුතර වාර්ගික ඇල්බේනියානුවන් හා සර්බි ජාතිකයන් අතර ඉකුත් බදාදා සිට පැනනැගී ඇති ප්‍රචණ්ඩකාරිත්වයෙන් 31 දෙනෙකු මියගොස් 500 ක් පමණ තුවාල ලබා තිබේ. මෙම අන්තර් වාර්ගික ගැටුම් මැඩලීම සඳහා කොසෝවාහි දැනටත් පවත්නා සාමසාධක හමුදා සහායට අමතර නැටෝ හමුදාවක් එවීමට එම ආයතනය වහා පියවර ගෙන තිබේ. කොසෝවා 1999 දී එ.ජා. පරිපාලනය යටතට පත් කිරීමෙන් පසු මෙම සර්බියානු ප්‍රාන්තය තුළ පැන නැගි දරුණුම වාර්ගික ගැටුම මෙය බව ප්‍රකාශිතය. එ.ජා. ආරක්ෂක මණ්ඩලය වහාම මෙම වාර්ගික ගැටුම හෙළා දකිමින් කොසෝව බහු වාර්ගික ජන සමාජයක් ලෙස ලොවම පිළිගන්නා බව කියා ඇත. ගැටුම්වලින් මියගිය 31 දෙනාට අමතරව තුවාල ලත් 500 ක පමණ පිරිසෙන් 61 දෙනෙකුම පොලිස් නිලධාරීන් බවත්, තවත් 35 දෙනකු නැටෝ - මූලික සාමසාධක හමුදාවට අයත් බවත් ප්‍රකාශිතය. දැනට 17,000 ක සාම සාධක හමුදාවක් කොසෝවෝ හි රඳවා ඇති අතර තවත් දහසක නැටෝ හමුදාවක් එහි යැවෙනු ඇත. මේ අතර වාර්ගික ජන කොටස් පාලනය කිරීමට හා නීතිගරුක වීමට පියවර ගන්නා ලෙස වාර්ගික නායකයන්ගෙන් නැටෝ සංවිධානය ඉල්ලා ඇත.
ප්‍රිස්ටිනා අගනගරයේදී ඇල්බේනියානුවන් සම්ප්‍රදායික කතෝලික පල්ලි රැසක් ගිනිබත් කර තිබේ. මේ අතර නැටෝ - මූලික සාම සාධක හමුදාව විසින් පෙරේදා කොසෝවෝහි එ. ජා. කාර්යමණ්ඩලය, ඔවුන් රැඳි ස්ථානයෙන් ඉවත් කොට ආරක්ෂිත ස්ථානයකට ගෙන ගොස් ඇත. සර්බියානු අගමැති වොජිස්ලේ කොස්ටුනිකා වහා සිය කැබිනට් මණ්ඩලය රැස් කොට අර්බූදය ගැන සාකච්ඡා කැර තිබේ.
රොයිටර්
</ART>
<ART>
ඇෆ්ගන් දේශ සීමාවේ පකිස්තාන හමුදා මෙහෙයුමේදී අල් කයිඩා දෙවැනි නායකයා කොටු
පකිස්තාන හමුදාවෙන් ප්‍රකාශයක්
වානා හිදී
පකිස්තානයේ වනගත ඇෆ්ගන් දේශසීමාවේ සිදුකැරෙන පකිස්තාන හමුදා මෙහෙයුමේදී ඔසාමා බින් ලාඩන් ගේ අල් කයිඩා ජාලයේ දෙවැනි නායකයා ලෙස සැලකෙන අයිමන් – අල් - සවාරි හමුදාවට කොටුවී ඇතැයි සැලකෙන බව පකිස්තාන හමුදාවෙන් ප්‍රකාශ වී තිබේ. පකිස්තාන හමුදාව විශාල කාලතුවක්කු හා හෙලිකොප්ටර් යානා පවා යොදා ගනිමින් අදාල ප්‍රදේශයට පහරදෙන අතර අල් කයිඩා සටන්කාමීන් හා ප්‍රාදේශීය ගෝත්‍රිකයින් යැයි සැක කරන කොටස් ඊට දක්වන ප්‍රතිචාරය අනුව අල් කයිඩා ජාලයේ ජ්‍යෙෂ්ඨ නායකයකු ඔවුන්ගේ රැකවරණය යටතේ සිටින බව පෙනී ගොස් ඇති බව ප්‍රකාශිතය.
බින් ලාඩන්ගේ දකුණු අත
අයිමන් අල් සවාරි, අල් කයිඩා ජාලයේ ප්‍රමුඛ සැලසුම්කරුවකු වන අතර බින් ලාඩන්ගේ දකුණු අත ලෙස සැලකේ. පකිස්තානයේ ඇෆ්ගන් දේශ සීමාවේ වසිරිස්තානයේ අරඹා ඇති ත්‍රස්තවාදීන් මැඩලීමේ මෙහෙයුමේදී ඔහු දැන් පකිස්තාන හමුදාවට කොටුවී ඇතැයි ප්‍රකාශ වේ. කොටුවී ඇත්තේ බින් ලාඩන් බවටද ආරංචි පැතිර ගොස් ඇතත් ඒ ඔහු නොවන බව බලධාරීන් නිශ්චිතවම කියා ඇත. ප්‍රතිවාදීන්ගේ ප්‍රතිචාරාත්මක ප්‍රහාරවලින් පෙනී යන්නේ ප්‍රමුඛ පෙළේ සටන්කාමියකු ඔවුන් විසින් ආරක්ෂා කරන බව යැයි පකිස්තාන ජනාධිපති පර්වේස් මුෂාරෆ් ද පවසා තිබේ. මෙම ප්‍රහාරකයින් කටු මැට්ටෙන් තැනූ බලකොටුවල සිට පහර දෙන බවද පැවසේ. දරුණු ප්‍රහාර ඔවුන්ගෙන් එල්ලවන බවද ප්‍රකාශිතය.
ඊජිප්තු වෛද්‍යවරයෙක්
ඊජිප්තු වෛද්‍යවරයෙකු සේ සැලකෙන අල් සවාරි ග්‍රහණයට ගතහොත් එය ත්‍රස්ත විරෝධී සටනේ අවසානය නොවන නමුත් විශාල ජයග්‍රහණයක් වනු ඇතැයි අමෙරිකාවද කියා තිබේ. ඔවුන්ගේ ප්‍රහාරවල අඩුවක් නොදිස්වන්නේ නම් දිගින් දිගටම ගුවන් ප්‍රහාර එල්ල කිරීමට සිදුවන බව පකිස්තාන හමුදාව කියා ඇත. ඔවුන් ප්‍රහාර එල්ල කරන ආකාරය අනුව දැඩි සූදානමකින් පසුව ඇති බව පිළිබිඹු වන්නේ යැයිද ප්‍රකාශ වේ. වසිරිස්තානයේ කලුෂා ගම්මානයට අයත් මේ ප්‍රදේශය දැන් හමුදාව විසින් තහනම් ප්‍රදේශයක් බවට පත්කොට තිබේ. ප්‍රහාර තව දෙදිනක් වත් පවතිනු ඇති බවද කියැවේ.
අමෙරිකානු හමුදාවන්
මේ අතර මෙම ප්‍රදේශයට අයත් ඇෆ්ගනිස්ථාන සීමාවේ අමෙරිකානු හමුදා රඳවා තිබේ.
පෙරැලුණු තලේබාන් පාලනයේ ආරක්ෂක ඇමැති ධූරය දැරූ මුල්ලා ඔබෙයි දුල්ලා අක්හුන්ද පවසා ඇති පරිදි එහි කොටුවී ඇත්තේ අයිමන් අල් සවාරි නොවේ. මෙවන් තැනක අල් කයිඩා නායකයින් සිටිය නොහැක්කේ ඔවුන් වරින්වර ආරක්ෂා ස්ථාන මාරු කරන බැවිනැයි ඔහු කියා ඇත. තවද අහම්බයකින් හෝ ඔහු එහි සිට හමුවුණොත් ජීවග්‍රහයෙන් ගත නොහැකිවනු ඇති බවත් පැනයාමට නොහැකි වූවොත් ඔහු වීරයකු ලෙස සිය දිවි නසා ගනු ඇති බවත් ඔහු වැඩිදුරටත් කියා ඇත.
රොයිටර්
</ART>
<ART>
බින් ලාඩන් අල්ලන්න පිරිනමන ත්‍යාගය දැන් ඩොලර් මිලියන 50 යි
තෑගි මුදල දෙගුණ කරන්න මන්ත්‍රී මණ්ඩල අනුමැතිය
වොෂින්ටනයේ දී
අල් කයිඩා නායක ඔසාමා බින් ලාඩන් අල්ලා ගැනීමට පිරිනැමෙන ත්‍යාගය ඩොලර් මිලියන 50 දක්වා දෙගුණයක් කිරීමට අමෙරිකානු නියෝජිත මන්ත්‍රී මණ්ඩලය පෙරේදා පූර්ණ අනුමැතිය දුන්නේය. 3000 කට වැඩි අමෙරිකානුවන් පිරිසක් ඝාතනය වුණු 2001 සැප්: 11 ප්‍රහාරයට වගකිව යුතු යැයි සැලකෙන බින් ලාඩන් සොයා සිදුකැරෙන මෙහෙයුම් උග්‍ර කැර තිබියදී අමෙරිකානු නියෝජිත මන්ත්‍රී මණ්ඩලයේ මන්ත්‍රීන් 414 ක් ඒකමතිකව ඊට අනුමැතිය දී තිබේ. ත්‍රස්තවාදීන් හා ඔවුනට සහාය වන මත්ද්‍රව්‍ය ජාවාරම්කරුවන් මැඩලීම සඳහා රාජ්‍ය දෙපාර්තමේන්තුවට ලබාදෙන අරමුදල වැඩිකිරීමේ නීතියක් යටතේ මෙම ත්‍යාග මුදල දෙගුණ කිරීම සම්මත කොට තිබේ. මෙම අනුමැතිය සෙනෙට් සභාවෙන් ද සම්මත විය යුතුව ඇත. ඒ අනුව මුදලින් රථවාහන හෝ ගෘහ උපකරණ වශයෙන් හෝ ත්‍යාගය පිරිනැමෙනු ඇත.
ඒ.ඇෆ්.පී.
</ART>
<ART>
පාකිස්තානයට අමෙරිකාවෙන් "විශේෂ හමුදාමය" තත්ත්වයක්
විශේෂ සැලකුම් ලබන රටවල් ගොන්නට එක්වෙයි
වොෂින්ටනයේදී
පකිස්තානයට නැටෝ නොවන ප්‍රධාන මිත්‍රශීලී රටක තත්ත්වය අමෙරිකාවෙන් පිරිනැමෙනු ඇතැයි පකිස්තාන සංචාරයක නියැලි අමෙරිකානු රාජ්‍ය ලේකම් කොලින් පවල් පෙරේදා කීවේය. අමෙරිකානු ජනාධිපති විසින් පක්ස්තානයට ලබාදෙන මෙම "විශේෂ හමුදාමය තත්ත්වය" අසල්වැසි ඉන්දියාවේ කණස්සල්ලට හේතු නොවිය යුත්තක් බවද ඔහු කියා ඇත. පකිස්ථානය නැටෝ නොවන අමෙරිකාවේ ප්‍රධාන මිත්‍රශීලියකුගේ තත්ත්වයට පත්කිරීමෙන් එරට අමෙරිකාවේ විශේෂ සැලකුම් ලබන රටවල් ගොන්නට අයත් වනු ඇති බව ප්‍රකාශිතය. ඒ අනුව ආර්ජින්ටිනාව, ඔස්ට්‍රේලියාව, බහරේන්, ඊිජප්තුව, ඊශ්‍රායලය, ජපානය, කුවේටය, නවසීලන්තය, ද. කොරියාව, තායිලන්තය හා පිලිපීනය යන රටවල් කණ්ඩායමට පකිස්තානයද ඇතුලත් වන්නේය.
තලේබාන් හිතෛෂිත්වයෙන් බැහැර වූ පකිසාතනය අමෙරිකාවේ භීෂණ විරෝධී යුද්ධයට සහාය වෙමින් අල්කයිඩා සාමාජිකයන් 500 කට වැඩි පිරිසක් අත් අඩංගුටව ගෙන තිබේ. මෙම හමුදාමය තත්ත්වය පකිස්තානයට හිමිවීමෙන් අමෙරිකාව සමග යුද පුහුණු අවි හුවමාරු හා යුද අවි බද්ධට ගැනීම ආදියද සිදුකල හැකි වන්නේය. ඒ. එෆ්. පී.
</ART>
<ART>
එ. ජා. සංවිධාන මැදිහත්වීම යටතේ රජය සමග සාකච්ඡාවට මාඕවාදීන් කැමැතියි
කත්මන්දු හිදී
නේපාලය කොමියුනිස්ට් ජනරජයක් බවට පත් කිරීමේ අරමුණින් සටන් වැද සිටින නේපාල මාඕවාදීන් අරගලයට විසැඳුමක් ඇති කර ගැන්ම සඳහා එ. ජා. සංවිධාන මැදිහත්වීම යටතේ රජය සමග සාකච්ඡා කිරීමට කැමැත්ත ප්‍රකාශ කැර තිබේ. ජන යුද්ධයක් පැවතුනද ඒ අතරදීම එ.ජා. මැදිහත්වීම මැද රජය සමග සාකච්ඡා පැවැත්විය හැකි බව මාඕ නායක පුෂ්ප කමල් දාල් හෙවත් ´ප්‍රචණ්ඩ` ප්‍රකාශ කැර තිබේ. ඔවුන්ගේ වෙබ් අඩවියට නිකුත් කළ නිවේදනයකින් මේ බව ප්‍රකාශිතය. නේපාලයේ ග්‍රාමීය පෙදෙස් වැඩි කොටසක් මාඕ පාලනය යටතේ පවතින බවද ඔවුන් කියා තිබේ. මාඕ නායකත්වය මෙම ප්‍රකාශයන් සිදු කැර ඇත්තේ පුද්ගලයන් 9000 ක් මේ වනවිට මියගොස් ඇති අට අවුරුදු ජන යුද්ධයට විසඳුම් පතා එ.ජා. මැදිහත්වීම මැද සාකච්ඡා ඇරඹිය යුතු බවට මානව හිමිකම් කණ්ඩායමෙන් ඉදිරිපත්වුණු යෝජනාවක් අගමැති සූර්ය බහදූර් තාපා විසින් ප්‍රතික්ෂේප කිරීමෙන් පසුවය.
කෙසේ වෙතත් මාඕවාදීන් මැඩීම සඳහා රජය අමෙරිකාවෙන් බ්‍රිතාන්‍යයෙන් හා ඉන්දියාවෙන් හමුදා, මුල්‍ය හා ද්‍රව්‍යමය ආධාර ලබා ගනිමින් සිටී. රජයත් මාඕවාදිනුත් යන දෙපාර්ශ්වයම එරට මානව හිමිකම් උල්ලංඝනයන් සම්බන්ධයෙන් මානව හිමිකම් කණ්ඩායම්වල දෝෂ දර්ශනයට ලක්ව තිබේ. එහෙත් ප්‍රචණ්ඩ පවසා ඇත්තේ නේපාලයේ මානව හිමිකම් තත්ත්ව පරීක්ෂණ සඳහා එ.ජා. සංවිධානයට සහයෝගය ලබාදෙන බවය.
ඒ.එෆ්. පී.
</ART>
<ART>
<PIC>ජර්මනියේ බර්ලින් තාප්පය පැවති කාලයේ නැගෙනහිර බටහිර බර්ලිනය අතර අමෙරිකානු සෝදිසි මධ්‍යස්ථානය පිහිටි තැන අද කෞතුකාගාරයකි. මේ ඊට මෑතදිම එක් වූ සංචාරක ආකර්ෂණයයි. එය වැක්ස්වලින් තැනු හිට්ලර්ගේ පිළිරුවකි.</PIC>
<PIC>ඉරාකයේ අමෙරිකානු ආක්‍රමණයට අදට වසරක් පිරෙයි. මේ ඉකුත් අප්‍රෙල් 9 දා ඔවුන් සදාම් පිළිරුවක හිසකට ටයර් පළදවා කිලිටි ඇඳුමින් සරසා තිබුණු සැටිය.</PIC>
<PIC>තායිවාන ජනාධිපතිවරණය අද පැවැත්වෙයි. මෙහි දැක්වෙන්නේ ප්‍රධාන ජනාධිපති අපේක්ෂකයන් දෙදෙනා හා උප ජනාධිපති අපේක්ෂයන් දෙදෙනාය. ඒ අනුව ප්‍රජාතන්ත්‍රවාදී ප්‍රගතිශීලී පක්ෂයේ, වත්මන් ජනාධිපති - චෙන් ෂුයි බියන්, (ඉහළ වමේ) ඔහුගේ ප්‍රතිවාදියා වන ජාතික කුවෝමින්තාන් පක්ෂයේ ලියන්චෙන් (ඉහළ දකුණේ) හා චෙන්ගේ උපාධිපති අපේක්ෂිකා අනෙමි ලියූ (පහළ වමේ) සහ ඇගේ ප්‍රතිවාදී ජේම්ස් සුන්ග් (පහළ දකුණේ) දැක්වේ.</PIC>
<PIC>පලස්තීනයේ බටහිර ඉවුරේ ඉදිවන මතභේදාත්මක ඊශ්‍රායල් ආරක්ෂක වැටට එරෙහිව උද්ඝෝෂණයකදී පලස්තීනුවන් ඊශ්‍රායල සෙබලෙකු සමග ගැටෙන අයුරුය මේ.</PIC>
<PIC>ඉකුත් ඉරිදා සිට පාලනය කැරගත නොහැකි තත්ත්වයෙන් ෆ්ලෝරිඩාවේ මියාමිලේක්ස් හි ඇවිලෙන ලැව් ගින්නෙන් නැගෙන දුම්කඳය මේ. ඉදිරියෙන් මහ මග රථවාහන ගමන් කරනු පෙනේ.</PIC>
<PIC>පකිස්තාන හමුදා විසින් වටකොට ඇතැයි සැලකෙන අල්කයිඩා සංවිධානයේ දෙවැනි නායක අයිමන් අල් සවාරි එහි නායක බින් ලාඩන් (වමේ) සමඟ පසුවන මේ ඡායාරූපය 2001 දී ගනු ලැබුණකි.</PIC>
</ART>
<ART>
ඉන්දීය මහ මැතිවරණය
සිරගතව සිටින්නන්ට තරග කිරීමේ තහනමට අදාළ පහළ උසාවියෙන් දුන් තීන්දුව ශ්‍රේෂ්ඨාධිකරණය ඉවත දමයි
නවදිල්ලියේ දී
දැනට ක්‍රියාත්මකව පවත්නා ඉන්දීය මහමැතිවරණයේදී සිරගතව සිටින්නන්ට ඒ සඳහා තරග කිරීම තහනම් කැරෙමින් පහළ උසාවියකින් නිකුත් කළ තීන්දුවක්, ක්‍රියාත්මක කිරීමට දැන් ප්‍රමාද වැඩි බව ප්‍රකාශ කරමින් ඉන්දීය ශ්‍රේෂ්ඨාධිකරණය විසින් පෙරේදා එය ප්‍රතිකේෂ්ප කරන ලදී. එහෙත් ඉදිරි මැතිවරණවලදී එබදු පුද්ගලයන් තරග කිරීම වලකාලීම සඳහා එවන් විටෙක ශ්‍රේෂ්ඨාධිකරණයෙන් දඬුවම් ලබාදිය හැකි අයුරින් ශ්‍රේෂ්ඨාධිකරණ තීන්දුව ප්‍රකාශයට පත්ව ඇත.
මහාධිකරණ තීන්දුව විමසුමට භාජනය කළ ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ල නිගමනය කොට ඇත්තේ, බිහාර් මහාධිකරණයේ නියෝගය ප්‍රායෝගික වශයෙන් ක්‍රියාත්මක කළ නොහැක්කේ මහමැතිවරණයේ අවසන් අදියරට දැන් ළඟා වී ඇති නිසා බවය. පස්අදියර ඉන්දීය මහමැතිවරණයේ අදියර 4 ක් දැන් අවසන් වී ඇති අතර අවසන් අදියර මැයි 10 දා පැවැත්වෙයි.
වත්මන් මැතිවරණයේ දී මිනිමැරීම හා ස්ත්‍රී දූෂණයේ සිට පැහැරගෙනයාම දක්වා වන චෝදනා යටතේ, අවනීතිය රජකරන බිහාරයේ ඡන්ද අපේක්ෂකයින් පස් දෙනකු බන්ධනාගාර ගත කැරි ඇති අතර ඔවුන් සම්බන්ධයෙන් ගනු ලැබුණු තීන්දුව මෙසේ අවිනිශ්චිත තත්ත්වයට පත්ව ඇත. ඉන්දීය මහ මැතිවරණ නීතියට අනුව අධිකරණයෙන් වරදකරුවන් කරනු ලැබූවන්ට මැතිවරණයට ඉදිරිපත් විය නොහැකි නමුත්, සාපරාධි චෝදනාවන් පිළිබඳ නඩු විභාගවෙමින් පවතින පුද්ගලයින් ගණනාවක්, ජාතික හා ප්‍රාදේශීය දේශපාලන පක්ෂ විසින් අපේක්ෂකයන් ලෙස ඉදිරි පත් කැර ඇතැයි පැවසේ. සිරගතව සිටින්නන් මැතිවරණය තරග කිරීමෙන් වලකාලමින් බිහාර් මහාධිකරණ නියෝගය නිකුත් කැරුණේ පසුගිය සතියේය. මෙම නියෝගය නිකුත් කැර තිබුණේ ජනතා ආරක්ෂණය නම් ප්‍රාදේශීය සමාජ සංවිධානයක් විසින් මහජන යහපත අරභයා ඉදිරිපත් කළ පෙත්සමක් විභාග කිරීමෙන් පසුය. එහෙත් ඉන්දීය මැතිවරණ කොමිසම බිහාර් මහාධිකරණ තීන්දුවට එරෙහිව අභියාචනයක් ඉදිරිපත් කැර තිබුණි. ඉන්දීය ව්‍යවස්ථාවට අනුව මැතිවරණ ක්‍රියාවලියක් ඇරඹීමෙන් පසු ඊට මැදිහත් වීමට අධිකරණයට බලයක් නැතැයි යන පදනම මත පිහිටා ඔවුන් එය ඉදිරිපත් කැර තිබිණ.
ඒ. එෆ්. පී.
</ART>
<ART>
"පෝල් බිමර් හෝ කොෆී අන්නන් මරා දමන අයකුට රත්තරනින් තෑගි"
බින්ලාඩන් හඬින් අන්තර් ජලාය ඔස්සේ ඇසෙයි
ඩුබායි හිදී
ඉරාකයේ අමෙරිකානු පාලනාධිපති පෝල් බ්‍රිමර් හෝ එ. ජා. මහලේකම් කොෆි අන්නන් හෝ මරා දමන අයෙකුට රත්තරනින් තෑගි පිරිනමන බව අන්තර්ජාලයට ඇතුළත් කළ ඔසාමාබින් ලාඩන්ගේ යැයි කියැවෙන පටිගත කළ හඬකින් කියැවී තිබේ.
ඉස්ලාමීය වෙබ් අඩවියෙකින් මෙම පටිගත හඬ නිකුත් කැරුණු අතර පෝල් බ්‍රිමර්ගේ නියෝජ්‍යා හා ඉරාකයේ එ. ජා. නියෝජිත ලක්දාර් බ්‍රහිමි ඇතුළු සෙසු නිලධාරීන්ද ඝාතනය කරන අයෙකුට කි. ග්‍රෑම් 10 ක් බරට රත්තරන් ලබා දෙන බව ඉන් කියැවිණ.
ඒ සමගම අමෙරිකාව ප්‍රමුඛව ඉරාකය අත්පත්කරගත්තවුන්, අමෙරිකාවෙන් පත්කැරුණු ඉරාක පාලන මණ්ඩලය හා ඔවුනට සහාය පලකරන්නාවුන්ට එරෙහිව ශුද්ධ යුද්ධයක (ජිහාඩ්) නියැලීමට එම හඬින් මුස්ලිම් ජාතිකයන් කැඳවිණ.
"බිමර් ඔහුගේ නියෝජ්‍යයා අමෙරිකානු බලකායේ අධිපති හෝ ඔහුගේ ඉරාක නියෝජ්‍යා ඝාතනය කරනු ලබන ඕනෑම අයෙකුට රත්තරන් ග්‍රෑම් 10,000 ක ත්‍යාගයක් ලබා දීමට අල් කයිඩා සංවිධානයේ අපි කැපවී සිටිමු" යැයිද හඬපටියෙන් ප්‍රකාශ විය.
මෙම පටිගත හඬ ගැන වෙබ් අඩවියෙහි දැක්වුණු මාතෘකාවේ "ඉරාක ජනතාවනි" ෂීක් ඔසාමා බින් ලාඩන් ගෙන් නිවේදනයක්! දෙවියන් ඔහු රකිත්වා! යි දැක්විණ. වෙබ් අඩවියෙන් නිකුත් හඬ අල් කීඩා නායකයාගේමද යන්න වහා තහවුරු වී නැතත් ඒ පිළිබඳව සී. අයි. ඒ. අධ්‍යයනයන් යොමුව පවතින බව පැවසී තිබේ. මෙහිදී එ. ජා. සංවිධානය කුරුස යුද්ධකරුවන්ගේ මෙවලන් ලෙස බින්ලාඩන් විසින් හඳුන්වා ඇත්තේ ඉරාකයේ අමෙරිකාව ප්‍රමුඛ සන්ධානයට එය සහාය දක්වන බව ඉඟි කරමිනි. ඒ සමගම එ. ජා. සංවිධානය යුදෙව්වාදීන්ට පලස්තීන බිම් ප්‍රදේශ පවරාදෙන බවට ඔහු චෝදනා කළේය.
එ. ජා. ලේකම් කොෆි අන්නන් හේ ඔහුගේ ඉරාක නියෝජිත කණ්ඩායමේ ප්‍රධානියා හෝ ඔවුන්ගේ නියෝජිතයන් හෝ ඝාතනය කරන අයටද ඉහතකී ත්‍යාගය හිමිබව ලාඩන්ගේ හඬ ප්‍රකාශ කැර ඇත. තවද එ. ජා. සංවිධානයේ නිෂේධ බලය හිමි අමෙරිකානු හා බ්‍රිතාන්‍ය ජාතික සෙබළෙකු හෝ සාමාන්‍ය වැසියෙකු මරා දමන ඉරාකීයෙකුට කිලෝග්‍රෑමයක රත්රන් ප්‍රමාණයක් හිමිවන බවද හඬින් කියැවිණ. ඒ සමගම සන්ධාන හමුදාවට අයත් ජපාන හා ඉතාලි ජාතිකයන් වැනි අමෙරිකානු හිතවාදීන් ඝාතනයන් ග්‍රෑම් 500 ක රත්රන් හිමිවන බවද පැවසී තිබේ. ආරක්ෂිත හේතූන් මත උදාවන පළමු අවස්ථාවේදීම මෙම ත්‍යාග ලබාදෙන බවද ලාඩන් කියා තිබේ. "අමෙරිකානු ක්‍රියාදාමය, සමූහ ඝාතන අවි හෝ ඉරාක ජනතාව පීඩනයෙන් මිදවීමට කිසිම සම්බන්ධයක් නැහැ. එය අමු අමුවේම රට අත්පත් කැර ගැනීමක්. මුස්ලිම් නිජබිම රැකගැනීමට ඉරාක යුදබිම් පෙරමුණෙන් එය ඇරඹිය යුතුයි. මේ අනතුර හමුවේ මුස්ලිම් වරුනි! අවදිවනු! ජිහාඩ් යුද්ධය සඳහා වහා යුද බිමට යනු! කුරුස යුද්ධකරුවන් හා යුදෙව්වන්ට එරෙහිව යුද වැද ඉරාක සොහොයුරන් බේරා ගැනීමට සහාය දෙනු" යැයිද එම හඬින් කියැවිණ. රොයිටර්
</ART>
<ART>
අවුගරේබ්'හි ඉරාකීය සිරකරුවන් බහුතරයක් අහිංසකයි
හිටපු අමෙරිකානු බන්ධනාගාර නිලධාරියෙක් කියයි
ලන්ඩනයේදී
බැග්ඩෑඩ් අවුගරේබ් බන්ධනාගාරයේ රැදවුණු ඉරාකීයත් රැසක්ම අහිංසකයන් බවත් අමෙරිකානු සෙබළුන් විසින් අතරින් පතරින් ග්‍රහණයට ගත් ඔවුන් ගෙන් ප්‍රශ්න කරනු ලබන්නේ කිසිදු සුදුසුකමක් නැති බුද්ධි අංශ නිලධාරීන් විසින් බවත් සිරකරු වධ හිංසනයන් සිදු වූ බව පැවසෙන අබුගරේබ් බන්ධනාගාරයේ සේවය කළ අමෙරිකානු විමර්ශක නිලධාරියකු ඊයේ ප්‍රකාශ කළේය.
ටොරින් නෙල්සන් නම් මෙම හිටපු හමුදා බුද්ධි අංශ නිලධාරියා බ්‍රිතාන්‍යයේ ගාඩියන් පුවත්පතට පවසා ඇති පරිදි බන්ධනාගාරයේ රැඳවුණු බහුතරයක් ඉරාකියන් සන්ධාන හමුදාවට එරෙහිව කිසිදු ක්‍රියාවක නොයෙදුනු අහිංසකයන්ය.
'ග්‍රහණ ඒකක'යන්ගේ වාර්තා තමන් දැක ඇතිබවත්, ඉන් සමහරක ඉලක්ක ගත පුද්ගලයා නිවසේ නොසිටි අතර සිදුවන්නේ කුමක්දැයි විමසිලිමත් වුණු අසල්වැසියකු අල්ලාගෙන ආ බව සඳහන්ව ඇතැයි ඔහු ප්‍රකාශ කැර තිබේ.
ඉකුත් වසරේ කොන්ත්‍රාත් පදනමින් අවුගරේබ් හි සේවය කැර ඇති නෙල්සන් පවසන්නේ වධහිංසනයන් රැසකට මුල් වී ඇත්තේ පුද්ගලික ආයතන කැරේ විශ්වාසය තබා ඔවුන්ගේ සේවය ලබා ගැනීමට යාමේදී එවා ඇති බුද්ධි අංශ කටයුතුවලට නුසුදුසු පුද්ගලයන් බවය. මෙවන් ආයතන වලින් හදිසි පත්වීම් සිදුකිරීමේදී කෝකියන් රියැදුරන් පවා බුද්ධි අංශ කටයුතු සඳහා යෙදවෙන්න ඉඩ ඇති බව ඔහු පෙන්වා දී තිබේ.
රොයිටර්
</ART>
<ART>
ඉරාක යුද සිරකරුවන් හිංසනයට පත්වීම ගැන බුෂ් සමාව ඉල්ලයි
වොෂින්ටනයේදී
අමෙරිකානු හමුදාව අතින් ඉරාක යුද සිරකරුවන් හිංසනයට පත්වීමේ සිද්ධිය සම්බන්ධයෙන් අමෙරිකානු ජනාධිපති ජොර්ජ් ඩබ්ලිව්. බුෂ් පෙරේදා සමාව ඉල්ලා සිටි අතර එවැන්නක් යළි සිදු නොවනු ඇති බවට වගබලා ගන්නා බවද කියා සිටියේය.
එහෙත් අදාල සිද්ධිය මතින් සිය ආරක්ෂක ලේකම් ඩොනල්ඩ් රම්ස් ෆෙල්ඩ් ඉල්ලා අස්විය යුතු බවට ඩිමොක්‍රැටික් පාක්ෂිකයන් කරන ඉල්ලීම් ඔහු ප්‍රතික්ෂේප කළේය.
ජෝර්දානයේ දී එරට අබ්දුල්ලා රජු හමුවීමෙන් පසු වාර්තාකරුවන් හමු වූ බුෂ් කියා සිටියේ හිංසන ක්‍රියා සිද්ධිය අමෙරිකාවේ කීර්ති නාමය විශාල කැළලක් එක් කැර ඇති බවය.
ඉරාක සිරකරුවන් විඳි වධ හිංසනයන් හා ඔවුන්ගේ පවුල්වල අය අත්විඳි වේදනාවන් සම්බන්ධයෙන් කනගාටුවන බව කී ඔහු වධ හිංසන දැක්වෙන ඡායාරූප වලට අනුව ඒවා කිසිවකුගේ ප්‍රසාදයට ලක් නොවන බවද කීවේය.
මේ සිද්ධිය සම්බන්ධයෙන් කොංග්‍රසය හමුවේ සාක්ෂි දීමට ඊයේ රම්ස් ෆෙල්ඩ් කැඳවා තිබිණ. ඉකුත් ජනවාරියේ සිටම මේ සිද්ධිය සඟවා ගෙන සිටීම ගැන ඔහුට කොංග්‍රසයේ අප්‍රසාදය පලවනු ඇතැයි ප්‍රකාශ වී තිබිණ. ඔහු ධූරයෙන් ඉවත් විය යුතු බව ජනාධිපති අපේක්ෂක කෙරී කියා තිබේ. එහෙත් යුද්ධ දෙකකදීම තමාට සහාය වී ඇති ඔහු තම කැබිනට් මණ්ඩලයේ සිටිය යුත්තෙකු බවත් ඔහු තවදුරටත් එහි රැඳී සිටින බවත් බුෂ් කීවේය. අන්තර් ජාතික රතු කුරුස සංවිධානයද ඔවුන් මීට කලින් යුද සිරකරුවන්ට නිසි පරිදි සලකන ලෙස අමෙරිකාවෙන් වරින් වර ඉල්ලා සිටි බව කියා තිබේ. මේ අතර අමෙරිකානු ඉස්ලාමීය සබඳතා පිළිබඳ මණ්ඩලය විසින් සිද්ධිය සම්බන්ධයෙන් රම්ස් ෆෙල්ඩ් මුලුමනින්ම වගකිවයුතු බවට යෝජනාවක් සම්මත කොට තිබේ.
රොයිටර්
</ART>
<ART>
කැස්ත්‍රෝ පාලනය කඩිනමින් අවසන් කරන්න බුෂ්ගෙන් සැලසුම් රැසක්
වොෂින්ටනයේ දී
කියුබාවේ පිදෙල් කැස්ත්‍රෝ පාලනයේ අවසානයක් දැක්ම කඩිනම් කැරෙන නව පියවර කීපයක් ම අමෙරිකානු ජනාධිපති ජෝර්ජ් බුෂ් ඊයේ ඉදිරිපත් කළ අතර ඔහුගේ සැලසුම් අන්තර් ජාතික නීතිය උල්ලංඝනය කරන්නක් බව කියුබාවෙන් පැවසී තිබේ.
කැස්ත්‍රෝ විරෝධි ප්‍රචාරක කටයුතු උග්‍ර කිරීම, කැස්ත්‍රෝ විරෝධි කණ්ඩායම් දිරිගැන්වීම ආදිය ඔහුගේ මෙම නව පියවරයන්ට ඇතුලත්ව තිබේ.
මේ හැර අමෙරිකාවේ පදිංචි කියුබානු පවුල්වල අයට කියුබාවේ කැරෙන සංචාර දැඩි සේ සීමාකිරීම, එරට ඥාතීන් ට අමෙරිකාවෙන් යැවෙන මුදල් කියුබානු රජය අතටපත්වීම වලකාලී මේ මෙහෙයුම් දියත් කිරීම, අමෙරිකාවෙන් විකාශනය වන කැස්ත්‍රෝ විරෝධි හඬ වලකාලීම මැඩලීමට ගුවන් යානා යෙදවීම වැනි යෝජනා ද බුෂ් ඉදිරිපත් කැර ඇත.
මෙම කැස්ත්‍රෝ විරෝධී ප්‍රයත්නය ඉදිරි දෙවසර තුළ මෙහෙයවීම සඳහා ඩොලර් මිලියන 59 ක් වෙන්කරනු ඇති බවද ප්‍රකාශිතය.
බුෂ් මෙම ප්‍රතිපත්ති ප්‍රකාශ කැර ඇත්තේ 'නිදහස් කියුබාවක් සඳහා පිහිට වීමේ කොමිසම' මගින් ඉදිරිපත් කළ පිටු 500 ක වාර්තාව අධ්‍යයනය කිරීමෙන් පසුය. එහෙත් කියුබාව ප්‍රකාශ කැර ඇත්තේ මෙම කොමිසම් වාර්තාව, කියුබාවට එරෙහි ආක්‍රමණය හා පීඩනය උග්‍ර කිරීමේ තවත් පියවරක් වන අතර අමෙරිකානු ආර්ථික බාධක පවත්වාගෙන යාම තවදුරටත් දැඩි කිරීමේ පියවරක් බවය.
රොයිටර්
</ART>
<ART>
<PIC>පස් අදියර ඉන්දීය මහ මැතිවරණයේ අවසන් අදියර සඳුදා (10 වැනිදා) පැවැත්වෙයි. තමිල්නාඩු ප්‍රාන්තයද එදින ඊට මුහුණ දෙයි. ඒ නිමිත්තෙන් මදුරාසියේ ආරක්ෂාව තරකොට ඇත. ඒ අනුව මුර සේවයේ යෙදෙන ඉන්දීය පොලිස් භටයන් කීපදෙනෙකු තමිල්නාඩු මහ ඇමැතිනී ජයලලිතා ජෙයරාම් ගේ පෝස්ටරයක් අසලින් යන සැටිය මේ.</PIC>
<PIC>ඉරාකයේ අබු ගාරේබ් බන්ධනාගාරයේදී අමෙරිකානු හමුදාවේ වධහිංසනයට ගොදුරුවූ මේ සිරකරුගේ ඡායාරූපය වොෂින්ටන් පෝස්ට් පුවත් පතේ පල වූවකි. නග්නව ඇඳකට තබා මාංචු දමා ඇති ඔහුගේ හිස ආවරණය කැර ඇත්තේ කාන්තා යට ඇඳුමකිනි. මේ හිංසනයන් පිළිබඳව ජනාධිපති බුෂ් සමාව යැද ඇති අතර හමුදා පරීක්ෂණයක්ද සිදුවෙමින් පවතී.</PIC>
<PIC>පිලිපීන ජනාධිපතිවරණය අනිද්දා (10 වැනිදා) පැවැත්වෙයි. වත්මන් ජනාධිපතිනි ග්ලෝරියා මැකපගල් අරෝයෝ ට එහිදී විශාල සහායක් පලවනු ඇතැයි ප්‍රකාශ වී තිබේ. මේ මැනිලා අගනුවරදී ටයරයක මැතිවරණ පෝස්ටර් අලවා ඇති සැටිය.</PIC>
<PIC>තායිලන්තය හා කාම්බෝජයේ වියළි ඍතුවේ අවසානය සනිටුහන් කරමින් වප්මඟුල පවත්වන්නේ වී ගොවිතැන සඳහා නැකත් කාලය එළඹ ඇති බව සංකේතවත් කිරීමටය. මෙහි දැක්වෙන්නේ කාම්බෝජයේ නොම්පෙන් නුවර පෙරේදා පැවති වප් මගුලේදී. ඉදිරි වර්ෂයේ වාසනාව ගෙන එන ආහාර ද්‍රව්‍ය කීපයක් අඩංගු බඳුන් පේලියකින් කාම්බෝජ රාජකීය ගවයෙකු බෝංචි හා තිරිඟු ආහාරයට ගන්නා සැටිය.</PIC>
<PIC>කාලෙකදි ප්‍රංශය, වියට්නාමය යටත්කොටගෙන සිටියේය. සියවසක එම යටත් විජිත පාලනය අවසන් කළ ඩියන් - බියන් පූමිටියාවතේ ඇතිවූ සටන වියට්නාම් ඉතිහාසයේ සන්ධිස්ථානයකි. 50 වසරකට පෙරදී ප්‍රංශ හමුදා පැරදවූ ඩියන් - බියන් පූ සටන වියට්නාම් ජාතිකයෝ ඊයේ එම සටන් බිමේදීම සැමරූහ. මේ ඊට එක්වු වාර්ගික සුළුතර සටන්කාමි කාන්තාවන් දෙදෙනෙකි.</PIC>
071123 - ඒ. එෆ්. පී
</ART>
<ART>
ඉන්දීය මහ මැතිවරණයෙන් මගේ රට වෙනුවෙන් දිවි පුදන්නත් සූදානම් !
සෝනියා ගාන්ධි
උපාලි ධර්මබන්දු විසිනි
“මගේ රට වෙනුවෙන් මා දිවි පුදන්න වුවත් සූදානම්” ඉන්දීය විපක්ෂයේ ප්‍රධාන දේශපාලන පක්ෂය වන කොංග්‍රස් විපක්ෂයේ නායිකා සොනියා ගාන්ධි කියා සිටී. “මගේ සැමියාගේ රුධිරයෙන් තෙත් වූ මේ භූමි තලය අරා මා අද සිටගෙන සිටින විට අපේ රට වෙනුවෙන් ඔහු මුහුණ පෑ ඉරණම බෙදා හදා ගනුහැර ඊට වඩා ගෞරවයක් මට නැති බව මම කියා සිටිමි” ඉතාලි ජම්මයකින් යුත් සෝනියා ගාන්ධි ඉන්දීය මහ මැතිවරණයේ අවසාන අදියර ළඟා වෙද්දී එසේ පැවසුවේ දෙමල ඊලාම් විමුක්ති කොටි සංවිධානය හෙවත් එල් .ටී.ටී.ඊ සංවිධානය විසින් 1991 දී තමිල්නාඩු ප්‍රාන්තයේ මදුරාසි අගනුවර ඉස්මත්තෙහි වූ මැතිවරණ ප්‍රචාරක රැලියකදී සිය සැමියා වූ එවක ඉන්දීය අගමැති රජීව් ගාන්ධි ඝාතනය කිරීමේ සිද්ධිය සිහිපත් කරමිනි. ඉන්දියාවේ පාලන බලයේ සිටින දේශපාලන පක්ෂය ඇතුළු දේශපාලන පක්ෂ ගණනාවක් සෝනියා ගාන්ධි ට එරෙහිව නඟන ප්‍රධාන අඩුලුහුඬුතාව වනුයේ ඇගේ ඉතාලි ජන්මයයි.” මේ රට වෙනුවෙන් ජීවත් වූ හා දිවිපිදූ පවුලකට අයිතිවීමට ලැබීම මට හිමි වූ ඉහළම ගෞරවය බව මටත් මගේ පවුලටත් පහර දෙන අයට මා කියා සිටීමට කැමතියි “යැයිද ඕ කියා සිටියාය.” ඉන්දියාව පරිඝනක හා තාක්ෂණ යුගය කරා ගෙන ආවේ රජීව් ගාන්ධියි. එහෙත් ඒ ශක්තිමත් පදනම් ව්‍යුහය පසුගිය පස් වසර තුළදී දැඩි ලෙස විනාශ කොට දමා තිබෙනවා” යැයිද ඕ චෝදනා කළාය.
ස්ථාවර ආණ්ඩුවක්ද ? නැත හොත් අස්ථීර භාවයද ?
වජ්පායි
අද ඉන්දියානු ඡන්ද දායකයා හමුවේ ඇති බලවත්ම ප්‍රශ්නය වනුයේ ඉන්දියාවට අවශ්‍ය ස්ථාවර, ප්‍රබල, තිරසාර ලෙස ඵලදායී සහ ක්‍රියාකාරී ආන්ඩුවක්ද ? නැතහොත් අස්තාවරභාවය ද?යන්න යැයි මේ අතර ඉන්දීය අගමැති සහ භාරතීය ජනතා පක්ෂයේ නායක අතාල් බෙහාරි වාජ්පායි ප්‍රශ්න කර සිටී. ඉන්දීය මහ මැතිවරණයේ අවසාන අදියරේ ප්‍රචාරක ව්‍යාපාරයට සහභාගී වෙමින් එසේ කී වාජ්පායී තම පක්ෂයට තීරණාත්මක වරමක් ලබා දෙන ලෙසද මහජනතාවගෙන් ඉල්ලා සිටියේය.
වාජ්පායීගේ දෙවැනියා වන භාරතීය ජනතා පක්ෂයේ ජ්‍යෙෂ්ඨ නායකයකුවන ලාල් ක්‍රිෂ්ත අද්වානි මහජනතාව හමුවේ කියා සිටියේ වාජ්පායීට පිටුපා ලබා ගත හැකි විකල්පය වනුයේ හුදු අරාජිකත්වය හා ජාතික අවමානය පමණක් බවත්ය.
ඉන්දීය මහ මැතිවරණ අවසාන අදියර අද
ඉන්දීය මහ මැතිවරණයේ අවසාන අදියර අද (සඳුදා) පැවැත් වේ.
අප්‍රේල් 20 වැනිදා ඇරැඹුන ඉන්දීය මහ මැතිවරණය වෙනුවෙන් දේශපාලන පක්ෂ නායකයන්ගේ ප්‍රචාරක ව්‍යාපාරය ඇරඹුනේ ජනවාරි මුල හරියේදීය.
</ART>
<ART>
ඉන්දීය මැතිවරණය 2 කොටස
භාරතීය ජනතා පක්ෂයේ නායක සහ ඉන්දීය අගමැති අතාල් බෙහාරි වාජ්පායි මහ මැතිවරණය වෙනුවෙන් මේ වන විට කිලෝ මීටර් 65,999 ක් ගමන් කොට ඇත. ඔහුගේ පාර්ලිමේන්තු අසුන උත්තර් ප්‍රදේශ් ප්‍රාන්තයේ ලක්නව් අසුනයි. ඉන්දීය ප්‍රධාන විපක්ෂය වන කොංග්‍රස් පක්ෂයේ නායිකා සෝනියා ගාන්ධි මහත්මිය ඉන්දීය මහ මැතිවරණය වෙනුවෙන් 2004 දෙසැම්බර් 27 වැනිදා පටන් මේ වනතෙක් කිලෝ මීටර් 58,982 ක් ගමන් කොට ඇත.
ඇගේ පාර්ලිමේන්තු අසුන රේ. බංරලි අසුනයි.
ඉන්දීය මහ මැතිවරණයේ පස්වන හා අවසාන වටය පැවැත්වෙන අද (සඳුදා) ඉන්දීය පාර්ලිමේන්තුවේ මුළු ආසන 543 න් 182 ක් වෙනුවෙන් අපේක්ෂකයන් තෝරා පත් කර ගැනෙනු ඇත. මේ ආසන 182 න් අඩක්පමණ හිමිකර ගැනීමට පාලක භාරතීය ජනතා පක්ෂය සමත් වුවහොත් පාර්ලිමේන්තු බහුතර බලයක් ලබා ගැනීම සඳහා අවශ්‍ය විජජ්ා සම්පන්න ආසන 272 සංඛ්‍යාව හඹා යෑමට ඔවුන් සමත් වනු ඇත. මේ වන විට ප්‍රකාශිත වී ඇති ජනමත විමසුම් අධ්‍යයනයන් අනුව භාරතීය ජනතා පක්ෂය මෙවරත් පාලන බලයට පත්වනු ඇතැයි ප්‍රක්ෂේපනය කොට ඇත. එහෙත් ඒ තනි පක්ෂයක් වශයෙන් ද නැතහොත් තව තවත් සුළු දේශපාලන පක්ෂ සමග එක්වී සමූහ සන්ධානයක් (දැනුදු එය තරග වැද සිටින්නේ පක්ෂ කීපයක සන්ධානයක් ලෙසය) වශයෙන් ද යන්න එකහෙළා ප්‍රකාශිත වී නැත.
කෙසේ වෙතත්, සෝනියා ගාන්ධිගේ නායකත්වයෙන් යුත් කොංග්‍රස් පක්ෂය ප්‍රමුඛ පක්ෂ සන්ධානයට ද මෙවර කලින් සිතුවාට වඩා වැඩි වාසිදායක තත්ත්වයක් උදා වනු ඇතැයි මැතිවරණ ප්‍රතිඵල විශ්ලේෂකයෝ ප්‍රක්ෂේපනය කර සිටිති.
අද පැවැත්වෙන අවසාන වටයේදී මැතිවරණය පැවැත්වූ ආසන 182 න් 42 ක් බටහිර බෙංගාල ප්‍රාන්තයේද තවත් 39 ක් තමිල්නාඩු ප්‍රාන්තයේද වේ. ඒ ආසන 81 තුළ ඒ ඒ පක්ෂය ලබන ජයග්‍රහණයන් ආණ්ඩුවක් පිහිටුවීමේ බලය හිමිකරගන්නා පක්ෂයට සුවිශේෂ තීරණාත්මක බලයක් සලසාදීමට දායක වනු ඇත. එබැවින් ආණ්ඩු පක්ෂයේත් විපක්ෂයේත් දැඩි අවධානය ඒ ප්‍රාන්ත දෙක වෙත යොමු වී ඇත.
අද අවසාන වටයේදී විසිඑක් කෝටි පනස් ලක්ෂයක ජනතාවක් ඡන්දය භාවිතා කිරීමට සුදුසුකම් ලබා සිටිති.
මැතිවරණ ප්‍රතිඵල නිකුත් වන්නේ මැයි 13 වැනිදාය. එහෙත් මේ වන විටත් ඉන්දීය මහ මැතිවරණයේ පැහැදිලි ජයග්‍රහණයක් ප්‍රකාශයට පත්වී ඇත. ඒ ඉන්දීය පෞද්ගලික අංශයයි. ඉන්දීය පෞද්ගලික අංශය පවසන පරිදි ඉන්දීය දේශපාලන පක්ෂ සියල්ලම යහපත් ආර්ථිකයක් යනු යහපත් දේශපාලනයක් බව අවසාන වශයෙන් ප්‍රත්‍යක්ෂකොට ගෙන ඇත. ඒ අනුව කවර දේශපාලන පක්ෂය මීළඟ මහ මැතිවරණයේ දී ජයග්‍රහණය කළත් ඒ ජයග්‍රහණය හුදු ඉන්දීය පෞද්ගලික හෙවත් ආයතනික<FRWD>(CORPORATE)</FRWD>අංශයේ ජයග්‍රහණයයි. ඒ අනුව ඒ ජයග්‍රහණය ඉන්දීය ආයතනික අංශය විසින් දැනටමත් උදාකරගෙන ඇත.
උපාලි ධර්මබන්ධු
</ART>
<ART>
චීනය
යාත්‍රා දෙකක් ගැටී 70 කට තුවාල
බීජිංහිදී
නිරිතදිග චීනයේ යැංසි නදියේ ගමන්ගත් මගී යාත්‍රාවක් හා තෙල් නැවක් එකිනෙක ගැටීමෙන් 70 කට වැඩි පිරිසක් තුවාල ලබා ඇතැයි රාජ්‍ය මාධ්‍ය පෙරේදා ප්‍රකාශ කළේය. මෙහිදී තුවාලලත් 30 දෙනෙකු පමණ රෝහල් ගත කැර ඇති අතර, අතුරුදන් වූ හෝ මියගිය හෝ පුද්ගලයන් ගැන වාර්තා වී නැත. අනතුරට හේතුව පරීක්ෂාවට ලක්ව ඇත.
ඒ. එෆ්. පී
</ART>
<ART>
හෙලිකොප්ටරයේ සුළං පෙත්තෙන් නියමුවාගේ හිස කඳින් වෙන් වෙයි
නවදිල්ලියේදී
මැතිවරණ රැළියක් සඳහා ඉන්දියාවේ කෘෂිකර්ම කටයුතු ඇමති රජ්නාත් සිං කඳුකර දෙහරා දූන් නගරය කරා රැගෙන ගිය හෙලිකොප්ටරයේ නියමුවා එහි සුළං පෙති හිසේ වැදී මියගොස් ඇත. ඔහුගේ හිස කඳෙන් වෙන්වී තිබුණු බව ප්‍රකාශිතය.
අනිල් නක්රා නම් මේ ගුවන් නියමුවා අනතුරට පත් අවස්ථාවේ යානය නවතා තිබිණ. එහෙත් එන්ජිමෙන් නිකුත් දුමක් ගැන විමසිලිමත්වූ ඔහු ඒ පිළිබඳ පරීක්ෂා කරන අවස්ථාවේ එහි සුළං පෙති කැරකීමෙන් මෙම අවාසනාවන්ත සිද්ධිය ඇතිවිය. ඒ. එෆ්. පී.
</ART>
<ART>
බංග්ලාදේශය
විපක්ෂ මන්ත්‍රී ඝාතන විරෝධී ප්‍රචණ්ඩ ක්‍රියා උග්‍ර අතට
ධකාහිදී
මැතිවරණ රැස්වීම් බිමකින් ඉවත්ව යමින් සිටියදී ඉකුත් සිකුරාදා බංගලදේශ විපක්ෂ පාර්ලිමේන්තු මන්ත්‍රී ආසනුල්ලා මාස්ටර් ඝාතනය කිරීමට එරෙහිව පෙරේදා පැවති ප්‍රචණ්ඩකාරි උද්ඝෝෂණවලදී පොලිසිය සමග ගැටීමෙන් පුද්ගලයන් දෙදෙනෙකු මියගොස් තවත් විශාල පිරිසක් තුවාල ලබා තිබේ. ඉන් සමහරකුගේ තත්ත්වයද බරපතල බව ප්‍රකාශිතය.
ඊයේ පැවැත්වීමට නියමිතව තිබූ ප්‍රාදේශීය මැතිවරණය වෙනුවෙන් සංවිධානය කැරුණු රැස්වීමක් ඇමතූ විපක්ෂ අවාමිලීගයේ පාර්ලිමේන්තු මන්ත්‍රී ආසනුල්ලා, රැස්වීම් බිමෙන් ඉවත් වීමත් සමග නාඳුනන තුවක්කු කරුවකු විසින් ඔහුට වෙඩි තබා ඝාතනය කරනු ලැබිණ. ඔහු සමග තවත් පුද්ගලයෙක්ද මියගියේය. තවත් හය දෙනෙකු තුවාල ලබා ඇතැයි කියැවේ.
ඔහුගේ ඝාතනයට එරෙහිව සිකුරාදා පැවති උද්ඝෝෂණ වලට එක්වූවන් පොලිසිය කඳුළු ගෑස් යොදා විසුරුවා හල අතර ඔහුගේ අවමඟුල පැවති පෙරේදා දහස්ගණන් පිරිස් ඊට සහභාගි වෙමින් කලබල කිරීම නිසා පොලිසියට වෙඩි තැබීමට සිදුව ඇත. මෙහිදී දෙදෙනෙකු මිය ගොස් තිබේ. කුපිත වූ පිරිස් දුම්රිය බස් හා කඩ සාප්පු ගිනි තබා ඇත. ඔවුන් පොලිසියට ගල් මුල් හා යකඩ පොලුවලින්ද පහරදී තිබේ. වාහන 40 ක් පමණ හානියට පත්ව ඇති බවද ප්‍රකාශිතය. සිකුරාදා සිට ධකා නගරයේ ඇදිරි නීතිය පැනවී තිබුණු අතර පෙරේදා පැවති අවමඟුලට 25,000 කට අධික පිරිසක් සහභාගි වී තිබේ. අවාමිලීගය ඊයේ මහ වැඩවර්ජණයක් කැඳවමින් ඝාතනයට විරෝධය දක්වා තිබිණ. මෙම වර්ජනය ඉකුත් පෙබරවාරියෙන් පසු අවාමිලීගය විසින් පැවැත්වූ දහවැනි මහ වැඩ වර්ජනය ලෙස සැලකේ. රොයිටර්
</ART>
<ART>
තෙසතියක ඉන්දීය මහ මැතිවරණයේ අවසන් අදියර අදයි
නවදිල්ලියේදී
පස් අදියර ඉන්දීය මහමැතිවරණයේ අවසන් අදියර අද පැවැත්වෙයි. ප්‍රාන්ත 16 ක ආසන 182 ක් සඳහා අද ඡන්ද විමසීම් සිදුකැරෙන අතර සියලු ඡන්ද ප්‍රචාරක කටයුතු පෙරේදා සවස 5 වනවිට අවසන් වූයේ ප්‍රධාන දෙපාර්ශවයම එකිනෙකාට පරිභව කරගනිමිනි. සීමිත විමසුම්වලින් විදහා ඇත්තේ අවසන් වටයේ දැඩි තරගයක් පවතිනු ඇති බවය. ඉන්දීය ආර්ථික සමෘද්ධිය මුල් කැරගත් මැතිවරණ ව්‍යාපාරයක නියැලි අගමැති වජ්පායි අපේක්ෂා කළාට වඩා විපක්ෂ කොංග්‍රසය ක්‍රියාකාරී වී ඇති බව පෙනී ගොස් තිබේ. කොංග්‍රස් නායිකා සෝනියා ගාන්ධි මැතිවරණ ව්‍යාපාරය අවසන් කළේ බි. ජේ. පිය සුළුතර ආගමික කොටස් ඉලක්ක කැරගන්නා බවට චෝදනා කරමිනි. බී. ජේ. පියද සුපුරුදු පරිදි ඇගේ විදේශ ජන්මය රටට ප්‍රශ්නයක් වන බව කියා තිබිණි.
කෙසේ වෙතත් අද පැවැත්වෙන මැතිවරණයේදී වඩාත් කැපී පෙනෙන්නේ තමිල්නාඩු ප්‍රාන්තය හා බටහිර බෙංගාලයයි. බී. ජේ. පියට මේ ප්‍රාන්තවලින් ලැබෙන සහාය මද බවද ප්‍රකාශ වේ. මැයි 13 දා සමස්ත මැතිවරණයේ ඡන්ද ගණන් කිරිම ඇරඹෙන බවත් එදිනම ප්‍රතිඵල නිකුත් කැරෙන බවත් ප්‍රකාශිතය.රොයිටර්
</ART>
<ART>
<PIC>ෂියා ඉස්ලාමීය අන්තවාදී හමුදා නායක මොක්ටාඩා සදාර්ට හිතවාදි මෙහ්දි සටන්කාමීන් සහ බ්‍රිතාන්‍ය හමුදා අතර දකුණු ඉරාකයේ බස්රා සහ අමාරා නගරවල පසුගියදා වරින් වර සටන් ඇවිලී ගියේය. බස්රාහි මහ මාවතක යා කෙරෙන පාලමක කොන්ක්‍රීට් ගරාදි අතරින්, මේ බ්‍රිතාන්‍ය සෙබළා සිය තුවක්කුව මානගෙන සිටින්නේ මෙහිදී සටන්කාමීන් ඉලක්ක කර ගනිමිනි.</PIC>
<PIC>මලයාසියාවේ කුවාලාලම්පුර් අගනුවර පෙරේදා පැවැති ආසියානු පාපන්දු සම්මේලනයේ 50 වැනි සංවත්සර සැමරුම් උලෙළේ දී, මේ ආකර්ශනීය දකුණු කොරියානු රංගනය ඉදිරිපත් කළේ මලයාසියානු නර්තන කණ්ඩායමක් විසිනි.</PIC>
<PIC>උතුරු ඉන්දියාවේ අම්රිත්සාර් නගරයේ පෙරේදා පැවති මැතිවරණ රැලියකට සහභාගි වූ ඉන්දීය අගමැති සහ භාරතීය ජනතා පක්ෂ නායක අතල් බෙහාරි වජ්පායි (වමේ) කඩුවක් ඔසවා සිය ආධාරකරුවන්ට ප්‍රදර්‍ශනය කළ අයුරු. ඔහු අසලින් සිටින්නේ ශිරෝමනී අකාල් දාල් පක්ෂයේ සභාපති පාකාෂ් සිං බදාල්ය.</PIC>
<PIC>ලෝක තැලසීමියා රෝග මර්දන දිනය, පසුගිය සෙනසුරාදාට යෙදී තිබිණි. පාකිස්තාන සෞඛ්‍ය අමාත්‍යංශ ප්‍රකාශකයකු පවසන අන්දමට එරට පමණක් සිටින තැලසීමියා රෝගීන්ගේ සංඛ්‍යව 145,000 කටද අධිකය. මධ්‍යම පාකිස්තානයේ මුල්තාග් නගරයේ සායනයකට රැගෙන ආ තැලසීමියා රෝගී ළමයින් රැසකට අලුතින් රුධිරය ශරීරගත කරන සායනයකි මේ.</PIC>
<PIC>පෙරේදා නවදිල්ලි නුවර පැවැති සිය අවසන් මැතිවරණ ප්‍රචාරක ඹලියේදී පක්ෂ සාමාජිකයන් අමතන, කොංග්‍රස් පක්ෂ නායිකා සෝනියා ගාන්ධි.</PIC>
<PIC>ඉරාකයේ අල් - හිල්ලාහිදී, ඉරාක ජාතික ළමයෙක් සමඟ මේ සිටින්නේ සැබ්‍රිගා ඩී. හාමන් නැමැති අමෙරිකා හමුදා විශේෂඥවරියක් . ඉරාකයේ අබු ඝායිබ් හමුදා කඳවුරේ රැඳවියන්ට වධ හිංසා කිරීම පිළිබඳ චෝදනා මෙම අමෙරිකානු හමුදා නිලධාරිනිය වෙත ද එල්ල වී තිබේ.</PIC>
</ART>
<ART>
අමෙරිකානු කඳවුරුවල ඉරාක සිරකරුවන් එදා සිටම හිංසනයට ගොදුරු වුණා
- හිටපු ඉරාක මානව හිමිකම් ඇමති
පැරිසියේදී
අමෙරිකානු හමුදා ඉරාකයට පැමිණි දිනයේ සිට පසුගිය සතිය දක්වාම, එරට අමෙරිකානු කඳවුරුවල රඳවා සිටින ඉරාක සිරකරුවන් අමෙරිකානු සොල්දාදුවන්ගේ තාඩන පීඩනවලට ගොදුරු වූයේ යැයි ඉරාකයේ හිටපු මානව හිමිකම් ඇමතිවරයා වන අබ්දුල් බාසෙට් ටර්කි ප්‍රංස පුවත්පතක් සමග පැවැති සම්මුඛ සාකච්ඡාවකදී පැවසීය.
මේ පිළිබඳව ඉරාකයේ අමෙරිකානු පරිපාලක පෝල් බ්‍රිමර්ට තමා පසුගිය නොවැම්බර් මාසයේ දැනුම් දුන් බව කී මොහු, බැග්ඩෑඩ් ගුවන් තොටුපොළ ආසන්න උම් - ක්වසාර් නගරයේ රැඳවුම් කලාප වලින් ඇරැඹී , බැග්ඩෑඩයට පිටතින් පිහිටි අබු සරේබ් බන්ධනාගාරය දක්වා ඉරාක සිරකරුවන් වධ හිංසාවලට ලක්වීම නිරන්තරයෙන් සිදුවන බවද අනාවරණය කළේය.
අබු සරේබි බන්ධනාගාරය ඉරාක සිරකරුවන් ලිංගික වධහිංසාවලට ගොදුරු වන අයුරු දැක්වෙන ඡායාරූප, පසුගිය සතියේ ජනමාධ්‍ය මගින් ප්‍රදර්ශනය කිරීමෙන් අනතුරුව, ඉරාක යුද සිරකරුවන්ට අමෙරිකානු හමුදා විසින් සිදු කරන තාඩන පීඩන ලෝකයාට අනාවරණය වන්නට පටන් ගත්තේය. - රොයිටර්
</ART>
<ART>
සිකුරාදා බෝම්බ පිපිරීමෙන් පසු කරච්චිය නොසන්සුන්....
කරච්චියේ දී
පකිස්තානයේ කරච්චි නුවර ඉකුත් සිකුරාදා මිනිස් බෝම්බයක් පිපිරීමෙන් පුද්ගලයන් 15 දෙනෙකු මියගොස් තවත් 125 දෙනෙකු පමණ තුවාල ලබා ඇති අතර එම සිද්ධියෙන් කුපිතව සිටි ෂියා මුස්ලිම් ජාතිකයන්ගේ ප්‍රචණ්ඩකාරි උද්ඝෝෂණ වලදී පෙරේදෘ එක් පුද්ගලයෙකු මියගොස් තිබේ. කුපිත වු ෂියා තරුණ කොටස් නගරයේ කඩසාප්පු වසා දැමීමට යත්න දැරීමේදී ඇතිවූ ගැටුම්වලදී එක් අයෙකු මියගොස් දෙදෙනෙකු තුවාල ලබා ඇත. මේ සිද්ධියට කලින්, කුපිත වූ ශෝකවන්නන් විසුරුවාලීමට බැටන් ප්‍රහාර හා කඳුළුගෑස් භාවිතා කිරීමට පොලීසියට සිදුව ඇත. සිකුරාදා මරාගෙන මැරෙන බෝම්බ ප්‍රහාරයෙන් මියගිය අයෙකුගේ අවමඟුලේදී දෙසීයක් පමණ රැස්ව "අහිංසක ෂියා මුස්ලිමුන් ඝාතනය නවත්වනු" යැයි හඬ නැගුහ. සිකුරාදා බෝම්බය පුපුරාගොස් තිබුණේ ෂාන් කුරාසන් පල්ලියේ යාඥාවක් පවතිද්දීය. බෝම්බය කි. ග්‍රෑ. 2 ක් පමණ බර බවත් ප්ලාස්ටික් පුපුරන ද්‍රව්‍ය ඊට යොදාගෙන ඇති බවත් ප්‍රකාශිතය. බොම්බයෙන් මියගිය බහුතරයකගේ අවසන් කටයුතු පෙරේදා සිදුවු අතර නගරයේ ආරක්ෂාව තරකැර තිබිණ. පල්ලිය අබියස රැස්වූවන් විසුරුවාලීමට පොලීසියට බැටන් පහර දීමටත් කඳුළු ගෑස් යෙදීමටත් සිදුව තිබේ. මෙහිදී උද්ඝෝෂකයින් පොලිසියට ගල් මුල්වලින් පහරදී ඇත. කඩ සාප්පු වලටද ගල් ගසා තිබේ. වාහන දෙකක් පමණ ගිනි තබා ඇති බවද පොලිස් මුරපොලකට පහරදී ඇති බවද වාර්තාවේ. නගරයේ කඩසාප්පු වසා දමා තිබුණු අතර ප්‍රජා නායකයින් විසින් තෙදින ශෝක කාලයක් ප්‍රකාශ කැර තිබේ. මිනිස් බෝම්බ කරුගේ යැයි සැලකෙන අංග ජේදනය වු මළ සිරුරක් හමුව ඇතැයි පොලිසිය කියයි.බෝම්බ ප්‍රහාරය ගැන වගකීම බාරගත් කණ්ඩායමක් ගැනත් එය නිකායික ගැටුමේ ප්‍රතිඵලයක් ලෙස සුන්නි මුස්ලිම් වරුන් එල්ල කළ ප්‍රහාරයක් බව සමහරු කියති. රොයිටර්
</ART>
<ART>
පළමු බිරිඳගේ අවමඟුලට මැන්ඩෙලාත් එක් වෙයි
ජොහැන්ස්බර්ග් හිදී
දකුණු අප්‍රිකාවේ ජාතික කොංග්‍රස් තරුණ ලීගයේ සම නිර්මාතෘ හා හිටපු ජනාධිපති, නෙල්සන් මැන්ඩෙලාගේ පළමු බිරිය වූ එව්ලින්ගේ අවසන් කටයුතු පෙරේදා සිදුවූයේ ඔහුගේ සහභාගිත්වය ඇතිවය. මැන්ඩෙලා, එව්ලින් සමග 1944 දී විවාහ වූ අතර, ඔවුනට, උපත ලබා මාස කීපයකින් මියගිය දියනිය හැර තවත් දියනියක හා පුතුන් දෙදෙනෙකු සිටි බව ප්‍රකාශවේ. මින් එක් පුතෙකු 1969 දී රිය අනතුරකින් මියගොස් තිබේ. දේශපාලන කටයුතු නියැලීමේ ප්‍රතිඵලයක් ලෙස 1957 දී ඔවුහු දික්කසාද වූහ.
ඇගෙන් දික්කසාද වූ මැන්ඩෙලා දෙවැනි බිරිය ලෙස විනි මැන්ඩෙලා අවාහකැරගත් අතර 1990 දී ඇගෙන්ද වෙන්වූයේ දැන් මොසැම්බික් හි ඝාතනය වූ ජනාධිපති සැමෝරා මචෙල් ගේ වැන්දඹු බිරිය ගාෂියා මාඩෙල් සමග සහවාසය කරයි.
එව්ලින් ඉකුත් අප්‍රේල් 30 දා 82 හැවිරිදිව සිටියදී මියගොස් ඇත්තේ ස්වසන රෝගියකු ලෙසය. රොයිටර්
</ART>
<ART>
බුෂ්ගේ කොමියුනිස්ට් විරෝධී පිළිවෙතට කියුබාවෙන් දැඩි විරෝධය
හවානාහිදී
කියුබාව මත 1962 සිට ඇති ආර්ථික සම්බාධක තවතවත් උග්‍ර කිරීමේ අරමුණින් යෝජිත අමෙරිකානු සැලසුම් "බියසුළු හා කෲරතර" ඒවා බවට චෝදනා කරන කියුබාව, අමෙරිකානු ජනාධිපති බුෂ් ගේ නිහීන මතවාදයන් හමුවේ අභීතව නැගී සිටින බව කියා තිබේ. බුෂ්ගේ බියසුළු හා රුදුරු පියවර කියුබානු ජනතාව යම් පෙලීමකට ලක්කරනු ඇති නමුදු ඔවුන් සිය මානව හා සමාජ අරමුණු කරා යන ගමන සාක්ෂාත් කැර ගැන්ම සඳහා මොහොතක් හෝ නොපැකිලෙනු ඇතැයි කියුබානු කොමියුනිස්ට් පක්ෂයෙන් නිකුත් නිවේදනයක දැක්වේ. කියුබානු ආදර්ශය මිහිතලයෙන් අතුගා දැමීමට අමෙරිකාව අදිටන් කොට ගෙන ඇති බවද එහි සඳහනි.
ප්‍රොඩාකාරී ලෙස ජනාධිපති ධූරයට පත් බුෂ් කියුබාව කැරේ පවත්නා බද්ධ වෛරයේ උමතුව හා වියරුව අවසානය දක්වාම පවත්වාගෙන යනු ඇතැයිද, ඉකුත් බ්‍රහස්පතින්දා එළිදැක්වුණු නව සැලසුම් බොරුව, වෛරය, චිත්තසන්තාපය හා රටක අභන්න්තර කටයුතු වලට ඇඟිලි ගැසීම පිළිබිඹු කරන්නේ යැයිද එම නිවේදනයේ ප්‍රකාශශ කැර තිබේ. ඒ සමගම අමෙරිකාවේ යටත් විජිතයක් ලෙස අත්විඳි බියකරු, ම්ලේච්ඡ හා අමානුෂික තත්ත්වයන් කරා යළි කිසිදිනක ගමන් නොකරන බවද ඉන් කියැවී තිබේ.
කියුබාව ත්‍රස්තවාදීන්ට රැකවරණය දෙන බව ලතින් අමෙරිකාවේ කැරැලිකාරත්වයන්ට දිරිදෙන බව, ජෛව අවි හැකියාවන්හි අවම සංවර්ධනයක් සතු බව ආදි අමෙරිකානු චෝදනා ලොව පුරා පැතිරවීමට අමෙරිකාව අරමුදල් පවා වෙන් කැර ඇති නමුත් මේ සියල්ල කියුබාව ප්‍රතික්ෂේප කැර තිබේ. කැස්ත්‍රෝගෙන් පසු ඔහුගේ සොයුරු රාවුල් කැස්ත්‍රෝ බලයට ගෙන ඒමේ ප්‍රයත්නයන් මෙන්ම කොමියුනිස්ට් වාදය පරාජය කිරීමද අමෙරිකාවට බෙහෙවින් අවශ්‍ය වී ඇත. මේ නිසා කියුබාව නිදහස් කැර ගැන්මේ ක්‍රියාවලියක නිරත බව බුෂ් කියා තිබේ. ඒ. එෆ්. පී.
</ART>
<ART>
අගමැති වජ්පායි ඡන්දෙට ආවේ රට බේරගැනීමේ අරමුණිින්ලු
නව දිල්ලයේදී
ඉදිරියේදී පැවැත්වෙන ඉන්දීය මැතිවරණයට තරග කිරීමට මුලින් අදහස් නොකළද පසුව එම සිතුවිල්ල වෙනස් කලේ රට අරාජකත්වය කරා යොමු විය හැකි බවට බියක් උපන් බැවිනැයි ඉන්දීය අගමැති අතාල් බිහාරි වජ්පායී පෙරේදා මභාරෂ්ට්‍ර මැතිවරණ රැළියකදී පැවසීය. "මෙවර මැතිවරණයට තරග කරන්න මගේ අදහසක් තිබුණේ නැහැ . ඒත් මා එම වගකීම පැහැර හැරියොත් රට අරාජකත්වයට පත් විය හැකි වෙනවා" යැයි වසර හයක් තිස්සේ ඉන්දියාව පාලනය කළ 79 හැවිරිදි වජ්පායි කීවේය. තමා 40 වසරක් තිස්සේම මැතිවරණ තරග කර ඇතැයිද ඔහු කීවේය. අදියර පහක් යටතේ අප්‍රේල් 20 දා ඇරඹීමට නියමිත ඉන්දීය මහ මැතිවරණයේදී මෙවරත් වජ්පායිට ජයග්‍රහණය හිමිවෙනු ඇතැයි පුරෝකතනය කෙරී තිබේ. ඔහු තරග කරන්නේ ලක්නව් ආසනයයි.
රොයිටර්
</ART>
<ART>
තායිවාන ජනාධිපතිවරණයෙන් චෙන් ෂුයි බියන්ට ජය
බීජිං හා තායිපේහිදී
තායිවානයේ පෙරේදා පැවති ජනාධිපතිවරණයෙන් එරට වත්මන් නායක චෙන් ෂුයි බියන්, ප්‍රතිවාදී ලියන් චෑන් ට වඩා ඡන්ද 29,000 ක් පමණක් ලබමින් ජයග්‍රහණය කළේය. ජනාධිපතිවරණය සමග අසාර්ථක ජනමත විචාරණයක් පැවැත්වීමෙන් චීන මාතෘ භූමියෙන් තායිවානය වෙන් කිරීමට ප්‍රයත්නයක් දරණ ලද බවට චෝදනා කරන චීනය තායිවානයේ සිදුවන්නේ කුමක් දැයි දැඩි අවධානයෙන් පසුවන බව කියා තිබේ.
චීනයෙන් වෙන් වීමට ප්‍රයත්න දැරීමේ මුල් පියවරක් ලෙස මෙම අසාර්ථක ජනමත විචාරණය ජනාධිපතිවරණයට සමගාමීව පවත්වන ලද බව චීනය කියා ඇත. මෙම ජනාධිපතිවරණය අසාධාරණ වූවක් බව විපක්ෂයෙන් දැනටම චෝදනා එල්ල වී ඇති අතර එය අවලංගු කිරීම සඳහා විපක්ෂය නඩු මගට බැසීමට තීරණය කැර ඇති බවද චීනය පෙන්වා දී තිබේ.
මේ සම්බන්ධයෙන් චීන කොමියුනිස්ට් පක්ෂයේ මධ්‍ය කමිටුවේ තායිවාන කටයුතු පිළිබඳ කාර්යාලයෙන් නිකුත් නිවේදනයක මේ බව දැක්වී තිබේ.
චෙන් ෂුයි බියන් ඝාතන තැතකින් දිවි බේරා ගැන්මෙන් පසු, ප්‍රකාශිත ඡන්ද මිලියන 12.9 කින් වැඩි ඡන්ද 29,000 ක් ලබමින් ප්‍රතිවාදී ලියන් වෑන් පරාජය කොට ලත් ජයග්‍රහණයෙන් තවත් සිව් වසරක ජනාධිපති ධූරය ඉසිලීමට බියන්ට වරම් ලැබී තිබේ.
ඔහුගේ ඝාතන තැතට තුඩ දුන් වෙඩි තැබීමේ සිද්ධිය ජනාධිපතිවරණ ප්‍රතිඵලයට බෙහෙවින් බලපා ඇතැයි චෝදනා කරන ජාතික කුවෝමින්ටාන් පක්ෂයේ ලියන් වෑන්, ජනාධිපතිවරණය වලංගු නොවන බව ප්‍රකාශ කරන්නැයි ඉල්ලා ඇත.
විපක්ෂ ආධාරකරුවෝ ඊයේ වීදි බැස ජනාධිපතිවරණයට විරෝධය පෑ අතර ඔවුනට බාධා කළ පොලීසිය සමග ගැටුනහ. ඔවුහු ලියන් වෑන් සමග ජනාධිපති කාර්යාලය අබියස වාඩිලාගෙන උද්ඝෝෂණය කළහ. ඡන්ද යළි ගණන් කළ යුතු බවටද ඔවුහු ඉල්ලා සිටියහ. බියන් ධූරයෙන් ඉවත් විය යුතු බවත් මහා ඡන්ද වංචාවක් සිදුව ඇති බවත් ඔවුහු කියති.
මේ අතර තායිවාන මහාධිකරණය දිවයින පුරා සියලු ඡන්ද පෙට්ටි සීල් තැබීමට නියෝග කළේය. සාක්ෂි තහවුරු කැර ගැන්ම සඳහා එසේ කරන බව පැවසුනද ඡන්ද ගණනයක් යළි සිදුවන්නේ ද යන්න නොපැවසිණ.ජනමත විචාරණයද වලංගු නොවුනක් බව පවසන චීනය එය ජනමතයට එරෙහිව යාමක් ලෙසද හඳුන්වා ඇත. “සාම ජනමතයක්” විමසීම ලෙසින් බලධාරීන්ගේ තනි කැමැත්තට එය පැවැත්වීම චීන මව් බිම හා තායිවානය අතර භේදයකට තුඩු දෙන්නක් බව ඔවුන් පෙන්වා දී තිබේ.
කෙසේ වෙතත් චීන මව් බිමෙන් තායිවානය වෙන් කිරීමට දරණ ඕනෑම ප්‍රයත්නයක් අසාර්ථක වනු ඇති බවද චීනය ප්‍රකාශ කැර ඇත.
රොයිටර් + ෂින්හුවා
</ART>
<ART>
අමෙරිකානු හමුදාවට ඉරාකයෙන් ඉවත් වන්නැයි ලොව පුරාම දැවැන්ත උද්ඝෝෂණ
නිව්යෝර්ක්හිදී
”බුෂ්” විරෝධී හඬින් ලොව පුරා නගර පෙරේදා ගිගුම් දුන්නේය. ලොව ප්‍රධාන නගරවල වීදිවලට රොක්වූ දසලක්ෂ ගණන් ජනතාව අමෙරිකානු මූලික සන්ධාන හමුදාව ඉරාකයෙන් ඉවත් විය යුතු යැයිද ඉල්ලා සිටියහ.
සිඩ්නි සිට ටෝකියෝ දක්වාත් සන්තියාගෝ චිලී සිට මැඩ්රිඩ් ලන්ඩන් නිව්යෝරක් හා සැන් ෆ්රැන්සිස්කෝ දක්වාත් ජනයා ´බුෂ් විරෝධී` හඬට මෙසේ එක් වූයේ පෙරේදාට යෙදුණු, අමෙරිකානු ඉරාක ආක්‍රමණයේ පළමු සංවත්සරය හේතු කොටගෙනය.
යුද්ධයෙන් පසු ඉරාකීයන්ට පෙරදීට වඩා යහපත් ලොවක් නිර්මාණය වී ඇතැයි නොපිළිගන්නා බව ඔවුහු එක හඬින් කීහ.
රෝමයේ පමණක් දශලක්ෂයකට අධික පිරිසක් උද්ඝෝෂණ විරෝධතාවන්හි නියැලුණු බව දක්වන වාර්තාකරුවන් පවසන්නේ එය විශාලම තනි විරෝධතාව බවය. ලන්ඩනයේදී ආරක්ෂක භටයින් මගහැර බිග් බෙන් ඔරලෝසු කණුව මතට නැගගත් යුද විරෝධීන් දෙදෙනෙකු “සත්‍ය විදැහීමට වේලාවයි” යන අරුත් ඇති බැනරයක් ඔසවාගෙන සිටියහ. ලන්ඩනයේ පමණක් 25,000 ක පමණ පිරිසක් රැස්ව සිටි අතර ඔවුහු “ඕනෑකර තිබේ” යයි සඳහන් කැරුණු බුෂ් හා බ්ලෙයාර්ගේ ඡායාරූප සහිත පුවරු ඔසවා ගෙන සිටියහ. ආසියාවේ හා යුරෝපය පුරා පැවති මෙම සාමකාමී පෙළපාලි සමූහය ගෝලීය විරෝධතා දිනයක් පිළිබිඹු කළේ විය. 2001 සැප්. 11 ප්‍රහාරයට ගොදුරු වූ නිව්යෝර්ක් හි දසදහසක් පමණ රැස්ව සිටි අතර ජනාධිපති බුෂ් ඔවුන්ගේ දැඩි දෝෂදර්ශනයට ලක් විය. “යුද්ධයට නොව රැකියා හා අධ්‍යාපනයට මුදල් යොදනු” “බුෂ් පචයා” “ඉරාක ග්‍රහණය අත්හරිනු” වැනි සටන් පාඨ පුවරු ඔවුහු ඔසවාගෙන සිටියහ. සැන් ෆ්රැන්සිස්කෝ නගරයේදී බුෂ් නෙරපමුද? බුෂ් දෝෂාභියෝගයට ලක් කරමුද යනුවෙන් නැගුණු ප්‍රශ්නයන්ට මහ හඬින් “ඔව්” යන පිළිතුර ලැබී තිබිණ. ජනාධිපති බුෂ්ගේ ටෙක්සාස් ගොවිපළ අවටද විරෝධතා උද්ඝෝෂණ පැවැත්විණි. නිව්යෝර්ක් නගරයට ලක්ෂයකට අධික පිරිසක් රැස්ව සිටි අතර බුෂ්ට මෙහිදී එරෙහි වන්නේ සැප්. 11 ප්‍රහාරයට අසම්බන්ධ රටක් ග්‍රහණයට ගැන්ම නිසා යැයි ඔවුහු එක හඬින් කීහ.
</ART>
<ART>
අමෙරිකා පාකිස්තාන මිතුදම් තරවීම ඉන්දියාවේ නොසතුටට
නවදිල්ලියේදී
පාකිස්තානය, අමෙරිකානු හිතෛෂී විශේෂ රටවල් ගොන්නට ඇතුලත් කිරීමේ අමෙරිකානු තීරණය ඉන්දු අමෙරිකානු සබඳතා රිදවන්නක් වනු ඇතැයි ඉන්දියාවෙන් පැවසී තිබේ. ඉන්දු - අමෙරිකානු සබඳතා කිසිවිටෙක යහපත් නොවූ බව අමෙරිකාවෙන් ප්‍රකාශ වී දින කීපයකින් පසු එරට පකිස්තානය, නේටෝ සංවිධානයෙන් පරිබාහිර මිත්‍රශීලි රටවල් සමුදායට අයත් වූවක් ලෙස ප්‍රකාශයට පත්කිරීම ඉන්දියාවේ නොසතුටට හේතුවී තිබේ. අමෙරිකානු නවීන අවි ආයුධ පකිස්තානයට ලබා ගැනීමට එමගින් පහසුවෙන්ම හැකිවනු ඇති බව ඉන්දියාවෙන් පැවසී ඇත. මෙම අමෙරිකානු තීරණය සවිස්තරාත්මකව අධ්‍යයනය කරන බවත් එය දෙරට අතර සබඳතාවන්ට වැදගත් අයුරින් බලපානු ඇතිබවත් විදේශ අමාත්‍යංශ ප්‍රකාශක නිව්ටාජ් සාර්නා කීවේය.
මේ සම්බන්ධයෙන් අමෙරිකානු රජයේ අදහස් දැනගැන්මක නිරන්තරවම නියැලී සිටින බවද ඔහු පැවසිය. අමෙරිකානු රාජ්‍ය ලේකම් කොලින් පවල්ගේ මෑත ඉන්දීය සංචාරයේදී ඔහු මෙම තීරණය පිළිබඳ ඉන්දියාව දැනුවත් නොකිරීමද ඉන්දියාවේ කණස්සල්ල හේතුවී තිබේ. (රොයිටර්)
</ART>
<ART>
බංග්ලාදේශයේ හිටපු ජනාධිපති පදිකවේදිකාවේ උපවාසයක
ධකාහිදී
බංගලදේශයේ "තෙවැනි බලවේගයක්" ගොඩනැගීමේ ප්‍රයත්නයේදී ප්‍රතිවාදීන්ගේ ගල්මුල් ප්‍රහාර ඇතුළු ප්‍රචණ්ඩ ක්‍රියාවන්ට ගොදුරුවූ හිටපු ජනාධිපති බද්රුදෝසා චෞද්‍රි පෙරේදා එක්දින උපවාසයක නිරත විය.
උද්ඝෝෂණ, පෙළපාලි පැවැත්වීමට පොලීසියෙන් අවසර නොලැබීමෙන් පසු උපවාසයකට පෙළඹුණු 72 හැවිරිදි බද්රුදෝසා ඔහුගේ ආධාරකරුවන් 50 දෙනෙකු සමග පෙරේදා ශ්‍රේෂ්ඨාධිකරණය ඉදිරිපිට පදික වේදිකාවේ වාඩිලා ගත්තේය.
ඊට පෙර විරෝධතා උද්ඝෝෂණ පැවැත්වෙන පරිශ්‍රයක් වන "ජාතික ප්‍රවෘත්ති පත්‍ර සමාජ භූමිය" උපවාස බිම ලෙස තෝරාගෙන තිබුණද පොලීසිය එය තහනම් කළෙන් මෙසේ පදික වේදිකාවට පිවිසීමට ඔහුට සිදුවිය. මෙම ක්‍රියාව මූලික ප්‍රජාතන්ත්‍ර අයිතීන් උල්ලංඝනයක් ලෙස ඔහුගේ පුත් හා ආධාර කරුවකුවන මහී බී චෞද්‍රි ප්‍රකාශ කැර තිබේ. ඉකුත් 11 දා ඔහු නව පක්ෂයක් ගොඩනැගීමට ගත් ප්‍රයත්න ප්‍රතිවාදී ප්‍රහාර හමුවේ ව්‍යර්ථ විය. බංගලාදේශයේ පාලක ජාතික පක්ෂය හා විපක්ෂ අවාමි ලීගය කලින්කල එරට පාලනය කරන නමුදු රටේ දිළිදු කම අඩු නොවීම හා දූෂණ උග්‍රවීම නිසා තෙවැනි බලවේගයක් තැනීමට බද්රුදෝසා පෙළඹී ඇත. මේ සඳහා ඔහු කමිටුවක්ද පත්කර තිබේ. 2002 ජුනි මස ඔහු ජනාධිපති ධූරය දරද්දි පාලක පක්ෂයෙන් ඔහුට එරෙහිව විශ්වාසභංග යෝජනාවක් ඉදිරිපත් කැරිණි. පාලක පක්ෂයේ ඝාතනය වූ නායකයකුගේ අනුස්මරණෝත්සවයට සහභාගිවීම ප්‍රතික්ෂේප කිරීමෙන් ඇතිවූ ආරෝවක් ඊට මුල්විය. අපක්ෂපාතීව කටයුතු කිරීම සඳහා ගත් ඒ පියවරට එරෙහිව පාලක පක්ෂය අවි අමෝරා ගැන්ම හේතුවෙන් පසුව ඔහු ඉල්ලා අස්විය. ඒ. එෆ්. පී
</ART>
<ART>
මැලේසියා මහ ඡන්දය දිනන බවට පාලක - විපක්ෂ දෙපක්ෂයම වහසි බස් දොඩයි
කුවලාලම්පූරයේදී
මැලේසියානු මහ මැතිවරණය ඊයේ පැවැත්විණ. වත්මන් පාලක පක්ෂය මෙන්ම විපක්ෂයද තමන් ජයගන්නා බවට වහසිබස් දොඩන මෙම මැතිවරණය නූතන හා මූලධර්මවාදී මුස්ලිම් ජාතිකයන් අතර තරගයක් සේ සමහරු දකිති.
විසිදෙවසරක පාලනයෙන් පසු මහතිර් මොහමඩ් අගමැති ධූරයෙන් ඉවත්වීම නිසා එම ධූරයටපත් 64 හැවිරිදි අබ්දුල්ලා අහමඩ් බදාවි අයත් ජාතික පෙරමුණු සන්ධානය මෙම මැතිවරණයෙන් ජයගනු ඇති බවට මත පලව ඇතත්, ග්‍රාමීය ප්‍රදේශවල විපක්ෂ ඉස්ලාම් සි - මැලේසියා පක්ෂය සමග දැඩි සටනක නියැලීමට සිදුවනු ඇතැයි පැවසී තිබේ.
විපක්ෂ නායක 56 හැවිරිදි අබ්දුල් හාඩි අවන්ය.
</ART>
<ART>
පාකිස්තානයේ කොටුවී සිටින්නේ අල්කයිඩා දෙවැනි නායකයා නොවේද?
වානාහිදී
අල්- කයිඩා සැකකරුවන් සොයා වසිරිස්තානයේ කැරෙන හමුදා මෙහෙයුමේ පස්දිනකින් පසු 100 දෙනෙකු පමණ පකිස්තාන හමුදා විසින් අත්අඩංගුවට ගෙන ඇතත් තවමත් වැටලීමට ලක්ව ඇති පිරිස අතර අල්කයිඩා දෙවැනි නායක අයිමන් - අල් - සවාරි සිටිය නොහැකි බව පකිස්තානයෙන් ප්‍රකාශ වී තිබේ. මෙම මෙහෙයුම හමුවේ ප්‍රතිවාදීන්ගෙන් එල්ලවන ප්‍රහාර යම් නායකයකු ආරක්ෂා කැරගැන්මේ විලාශයක් පිළිබිඹු කළෙන් ඒ අල් - කයිඩා දෙවැනි නායකයා ලෙස පකිස්තානයෙන් කලින් ප්‍රකාශ විය. එහෙත් දැන් ඔවුන් පවසන්නේ ඒ උස්බෙකිස්තාන හෝ චෙච්නියානු නායකයකු විය හැකි බවය.
ප්‍රතිවාදී ප්‍රහාර බෙහෙවින් දැඩිබව පකිස්තාන හමුදාව ප්‍රකාහ කැර තිබේ. ඔවුන්ගේ පණිවිඩ හුවමාරු වලට සවන් දීමේදී ආරක්ෂා කැරෙන්නේ උස්බෙකිස්තාන හෝ චෙච්නියානු නායකයකු බව පකිස්තාන හමුදාවට වැටහී ඇත. අල් කයිඩා දෙවැන්නාවන අයිමන් - සවාරි ඊජිප්තියානුවෙකි. පකිස්තාන හමුදාවට අසන්නට ලැබී ඇත්තේ උස්බෙක් හෝ චෙච්නියානු බසින් කැරෙන ඇමතීම්ය. (රොයිටර්)
 </ART>
<ART>
දූෂණ වංචා හෙළි කළාට ජීවිතයෙන්ම වන්දි ගෙවූ සත්යේන්ද්‍ර වසරේ විශිෂ්ටම දූෂණ අනාවරකයා වෙයි
නවදිල්ලියේදී
වසරේ විශිෂ්ටතම දූෂණ අනාවරණය කරන්නා ලෙස "ඉන්ඩෙක්ස් සෙන්සර්ෂිප්" සඟරාවෙන් මෙවර තෝරාගෙන ඇත්තේ ඉන්දියාවේ සත්‍යයේන්ද්‍ර කුමාරි ඩියුබේය. අද ලන්ඩනයේදි පැවැත්වෙන සම්මාන උළෙලකදී ඔහුට මෙම සම්මානය පිරිනැමෙනු ඇති නමුදු දැන් ඔහු ජීවතුන් අතර නැත. දූෂණ හෙළිකිරීමේ වරදටම ඔහුගේ හඬ නිහඬකොට තිබේ. දක්ෂ ඉන්ජිනේරුවකු වු ඔහු ඉන්දියාවේ සුප්‍රසිද්ධ අධිවේගී මාර්ග ව්‍යාපෘතියකදී සිදුකැරෙන වංචාවන් අනාවරණය කිරීම නිසා ජීවිතයෙන් වන්දිගෙවා ඇත. ඔහු වෙඩිතබා ඝාතනය කැරී ඇත්තේ අධිවේදී මාර්ග කොන්ත්‍රාත් කරුවන්ගේ හෙන්චයියන් විසින් බව පැවසේ.
ගෝල්ඩන් ක්වාඩ්‍රිලැටරල් නම් කි. මී. 5850 ක, ඩොලර් බහු මිලියන ව්‍යාපෘතියේ ව්‍යාපෘති කළමනාකරු ලෙස කටයුතු කළ සත්‍යයේන්ද්‍ර, සෙස්සන් නෑසුකන්ව සිටියදී එහි සිදුවන මහා පරිමාණ වංචා හෙලිදරව් කැර ඇත. බිහාරයේදී සිදුවන මේ වංචා පිළිබඳව විරෝධතාව දැක්වීමෙන් පසු ඔහු අගමැති වජ්පායිට යොමු කළ ලිපියකින් මේ වංචාවන් එළිදරව් කැර ඇත. ඉකුත් වසරේ නොවැම්බරයේ දී ඔහු එම ලිපිය යොමු කිරීමේදී එහි අන්තර්ගතය හා තම නම රහසක් ලෙස තබාගන්නා ලෙස ඉල්ලා තිබුණද පසුව කෙසේ හෝ මේ තොරතුරු කොන්ත්‍රාත් කරුවන් අතට පත්ව ඇත.ඔහුගේ මරණය ගැන පරීක්ෂණයක් පැවැත්වුණද අපරාධ කරුවන් අනාවරණය වී නැත එහෙත් ජීවතුන් අතර නැති ඔහුට අද විශිෂ්ඨතම දූෂණ අනාවරකයා ගේ සම්මානය හිමිවෙයි. (ඒ. එෆ්. පී.)
</ART>
<ART>
<PIC>පකිස්තානයේ ඇෆ්ගන් දේශසීමාවේ පිහිටි වසරිස්තානයේ අල් කයිඩා අනුගාමිකයින් අත්අඩංගුවට ගත් සැකකරුවකු දෑත් බැද ගෙනයන සැටිය මේ.</PIC>
<PIC>තායිවාන ජනාධිපති ලියන් චෑන් යාම්තමින් ජනාධිපතිවරණය ජයගැන්මෙන් පසු, විපක්ෂ කුවෝමින්ටාන් පක්ෂ අනුගාමිකයෝ ඡන්ද වංචා සිදුව ඇති බව හා ජන්ද ගණනය යළි සිදු කළ යුතු යැයි ඉල්ලා විරෝධතා උද්ඝෝෂණ පැවැත්වූහ. මේ ඔවුන් ජනාධිපති මන්දිරය ඉදිරිපිට විරෝධතාවේ නියැලී සිටි සැටිය.</PIC>
<PIC>හයිටියේ නව අගමැති ජෙරාඩ් ලැබෝටු ගොනයිවස් නගරයේදී හිතෛෂියකු විසින් පිළිගත් සැටිය මේ. ඔහු කොලයිවස් නගරයේදී හිටපු ජනාධිපති විරෝධීන් හමුවී ඔවුන්ට ප්‍රසාදය පළ කළේය. මෙහිදී ඇරිස්ටයිඩ් විරෝධී කරලිකරුවන් පිරිසක් ලැටෝටු වෙත ඔවුන්ගේ ආයුධ බාරදී තිබේ.</PIC>
<PIC>අමෙරිකානු හමුදා විසින් ඉරාකය ආක්‍රමණය කිරීමේ පළමු සංවත්සරය දා ස්පාඤ්ඤයේ මැඩිරීඩ් නගරය යුද විරෝධය පිළිබිඹු කළ සැටිය මේ.</PIC>
<PIC>ඉතාලියේ රෝම නගරයේ පෙලපාලියකදී යුද විරෝධීන් ගෙනයන මෙම ලෝකඩ වෙස් මුහුණු වලින් පිළිබිඹුවන්නේ බුෂ්, බ්ලෙයාර් අස්නස් හා බර්ලුස්කෝනිය.</PIC>
<PIC>අමෙරිකානු හමුදාව විසින් ඉරාකය ආක්‍රමණය කිරීමේ පළමු සංවත්සරය යෙදුණු පෙරේදා ලොව පුරා ප්‍රධාන නගරවල මෙන්ම අමෙරිකාවේ නගරවලද බුෂ් විරෝධී පෙළපාලි පැවැත්විණ. මේ ඒ නිමිත්තෙන් හොලිවුඩ් හි පැවති යුද විරෝධී පෙලපාලියයි.</PIC>
</ART>
<ART>
තායිවානයේ ජනාධිපතිවරණය යළි ඡන්ද ගණනයට බහුතරයකගේ අනුමැතිය
තායිපේහිදී
තායිවානයේ ජනාධිපති චෙන් ෂියු බිසන්ගේ ආන්තික ජයග්‍රහණය හමුවේ යළි ඡන්ද ගණනයක් කළ යුතු යැයි පරාජිත ජනාධිපති අපේක්ෂක ලියන් චාන් කළ ඉල්ලීමට අනුව තායිවාන මහාධිකරණය ඒ පිළිබඳව තීන්දුවක් ගැනීම සඳහා ත්‍රිපුද්ගල විනිසුරු මඩුල්ලක් පත් කැර තිබේ. ලියන් චාන්ගේ මෙම ඉල්ලීම තායිවානයේ බහුතර ජනතාවක් විසින් ද අනුමත කැර ඇති බව සීමිත මත විමසුමකින් අනාවරණය වී ඇත. යළි ඡන්ද ගණනය පිළිබඳ තීන්දුවක් ගැන්මට අධිකරණ විනිසුරු මඩුල්ලක් පත් කළ ද එවැන්නක් යළි සිදුවනු ඇතැයි කිව නොහැකි නමුත් තීන්දුවක් ප්‍රකාශයට පත් කිරීම කඩිනමින් කළ නොහැක්කක් වන අතර ඒ සඳහා හය මසක කාලයක් වත් වැයවනු ඇතැයි ප්‍රකාශ වී ඇත. එහෙත් අධිකරණ විභාගය සාධාරණව විවෘතව හා ස්වාධීනව සිදු කරන බව කියා ඇත. මේ අතර 'චයිනාටයිම්ස්' නම් පුවත්පත පුද්ගලයන් 1116 දෙනෙකු සම්බන්ධ කැර ගනිමින් සිදු කළ මත විමසුමේදි මැතිවරණ ප්‍රතිඵලය සම්බන්ධයෙන් යළි ඡන්ද ගණන් කිරීමක් සිදු කළ යුතුබව 45% ක් ම අනුමත කැර ඇත. ඊට එරෙහිව ඇත්තේ 35% ක් පමණි. සීමිත මත විමසුම සිදු කළ පුවත්පත මධ්‍යස්ථ පුවත්පතක් ලෙස සැලකේ.
චෙන් - ෂියු - බියන් ගේ ජයග්‍රහණයට තුඩු දුන් අබිරහස් වෙඩි තැබීම ගැන ද අපක්ෂපාති පරීක්ෂණයක් පැවැත්විය යුතු බව ලියන්චාන් කියා ඇත. එම වෙඩි තැබීම මැතිවරණයේ වාසිය ලබනු පිණිස කළ සැලසුමක් බව ඔහුගේ මතයයි.
රොයිටර්
</ART>
<ART>
ආසියානු කළු කඩයෙන් අල් - කයිඩාව න්‍යෂ්ටික අවි අරන්
ඔසාමාගේ චරිතාපදාන රචක ඕස්ට්‍රේලියා ගුවන් විදුලියට කියයි
සිඩ්නිහිදී
'අල්කයිඩා' සංවිධානය මධ්‍ය ආසියානු කළුකඩ වෙළෙඳ පොලෙන් බ්‍රිෆ් කේස්වල අඩංගු න්‍යෂ්ටික බෝම්බ මිල දී ගෙන ඇති බව එහි දෙවැනි නායක අයිමන් අල් සවාරි පවසා ඇතැයි ඔසාමා බින් ලාඩන් චරිතය සකසන පකිස්තාන මාධ්‍යවේදී හමීඩ් මිර් ඔස්ට්‍රේලියානු ගුවන් විදුලියට ප්‍රකාශ කැර තිබේ. 2001 දී ඔහු ඔසාමා බින්ලාඩන් හා සවාරි සමග සම්මුඛ සාකච්ඡාවක් පවත්වද්දි සවාරි මෙබව කියා ඇත. ඔවුන් සතුව න්‍යෂ්ටික අවි ඇත්දැයි කළ විමසුමකදී, සවාරි ඊට පිළිතුරු දී ඇත්තේ සිනාවක් මුවට නගා ගනිමිනි. 'මීර් මහත්තයෝ, ඩොලර් මිලියන 30 ක් රැගෙන මධ්‍ය ආසියානු කළුකඩ වෙළෙඳ පොලට ගියොත් ගර්හිත සෝවියට් විද්‍යාඥයකු මුණ ගැසී ඕනතරම් න්‍යෂ්ටික බෝම්බ ලබාගත හැකි යැයි' ඔහු කියා ඇත. ඒ අනුව අල් - කයිඩා සංවිධානයද එවන් බ්‍රිෆ් කේස් න්‍යෂ්ටික බෝම්බ කීපයක් මිල දී ගෙන ඇතැයි සවාරි කියා තිබේ.
රොයිටර්
</ART>
<ART>
ඇෆ්ගන් ගුවන් සේවා ඇමැති ඝාතනයේ චූදිත පළායයි
කාබුල්හිදී
ඇෆ්ගනිස්තානයේ සිවිල් ගුවන් සේවා ඇමති මිර්වායිස් සාදික් ඝාතනය කළ බවට චෝදනා එල්ල වී ඇති රජයේ හමුදා අණදෙන නිලධාරියා ප්‍රදේශයෙන් පලාගොස් ඇතැයි පැවසේ. ප්‍රබල පළාත් ආණ්ඩුකාරවරයකු වන ඉස්මයිල් ඛාන්ගේ පුත්‍රයකු වූ ඇමතිවරයා ඝාතනය වී ඇත්තේ ඉස්මයිල් ඛාන්ගේ පිරිස් හා ජනාධිපති කර්සායි විසින් පත් කළ අණදෙන නිලධාරි සහීර් නයේබ්සාදාගේ භට පිරිස් අතර ඇති වූ ගැටම් වලදීය. දැන් මේ ගැටුම් නිමවී ඇතත් ඇමති මිර්වායිස් සිදික් ගේ රථයට පෙරේදා දහවල් රොකට් ප්‍රහාරයක් එල්ල වීමෙන් ඔහු ඝාතනයට ලක් විණි. නයේබ්සාදා සමඟ ඔහුගේ සහායක භට පිරිස් ප්‍රදේශයෙන් පලාගොස් ඇත. ඛාන්ගේ සහායකයින් 10 දෙනෙකු පමණ ඝාතනය වී ඇති බව ප්‍රකාශිත අතර නයෝබ්සාදාගෙන් ලැබුණු තොරතුරුවලට අනුව දෙපාර්ශවයෙන් ම 100 ක් පමණ මියගොස් තිබේ. මේ ගැටුම රාජ්‍ය හිතවාදි කොටස් අතර ඇති වුණු දරුණුම ගැටුමක් ලෙස සැලකේ.
රොයිටර්
</ART>
<ART>
<PIC>හමාස් සංවිධානයේ අධ්‍යාත්මික නායක ෂීක් අහමඩ් යසින් දැක්වෙන මේ ඡායාරූපය 2003 සැප්තැම්බර් මස ගාසා තීරයේදි ගනු ලැබුනකි. ඊයේ අලුයම පල්ලියකින් බැහැරව යද්දී ඊශ්‍රායල ප්‍රහාරක හෙලිකොප්ටර් යානාවලින් එල්ල කැරුණු රොකට් ප්‍රහාරයකට ගොදුරුව ඔහු මියගියේය.</PIC>
<PIC>තායිවාන ජනාධිපතිවරණයෙන් වත්මන් ජනාධිපති චෙන් ෂුයි – බියන් යාම්තමින් ජය ගත්තේය. එහෙත් ඔහුගේ ජයග්‍රහණය ගැන සැක පහළ කරන කොටස් යළි ඡන්ද ගණන් කළ යුතු බව ඉල්ලා ජනාධිපති මැදුර අබියස වාඩිලාගෙන ඇති සැටිය මේ. යළි ගණනය සිදු කරන තුරු විරෝධය අත් නොහරින බව ඔවුහු කියති.</PIC>
<PIC>පලස්තීනුවන් මේ පිරික්සන්නේ හමාස් අධ්‍යාත්මික නායක ෂීක් අහමඩ් යසින් ඝාතනය කැරුණු ස්ථානයයි.</PIC>
<PIC>නේපාලයේ බෙනි නගරයේදී මාඕ ප්‍රහාරයකට ගොදුරුවූ හමුදා මුර පොල වෙතින් බැහැරව යන හමුදා භටයෙකි මේ. මෙම ප්‍රදේශයේ දොළොස් පැයක් තිස්සේ පැවැති සටනකින් මාඕවාදීන් 500 ක් පමණ ඝාතනය වී ඇත.</PIC>
<PIC>ඇෆ්ගනිස්තානයේ රාජ්‍ය හිතවාදී කොටස් අතර ඇතිවූ ගැටුමකින් මිය ගිය එරට සිවිල් ගුවන් සේවා ඇමැති මිර්වායිස් සදික් ය මේ.</PIC>
</ART>
<ART>
රාහුල් ගාන්ධි ඉන්දිය මැතිවරණයට
නවදිල්ලියේදී
නේරු - ගාන්ධි වංශයේ නව පරපුර හොබවමින් රාහුල් ගාන්ධි මෙවර ඉන්දිය මහ මැතිවරණයට ඉදිරිපත් වන බව ප්‍රකාශ වී තිබේ. ඔහු ඝාතනය වුණු අගමැති රජිව් ගාන්ධිගේ හා වත්මන් විපක්ෂ නායිකා සෝනියා ගාන්ධිගේ පුතුය. සෝනියා ගාන්ධිට අයත් 'අමෙති' අසුන සඳහා තරග කරන 34 හැවිරිදි රාහුල් ගාන්ධි, පරිගණක විද්‍යාඥයකු වන අතර ජීවිතයේ වැඩිකලක් විදේශගතව සිටියෙකි. පුතුට සිය අසුන තරග කිරීමට ඉඩදී 57 හැවිරිදි සෝනියා 'රයේ බරේලි' නම් තවත් සම්ප්‍රදායික අසුනක් තරග කරන බව පැවසී තිබේ. රාහුල්ගේ සොයුරිය - ප්‍රියංකා මැතිවරණයට ඉදිපත්වන්නේ ද යන්න තවම තීන්දු කැර නැත. එවැනි තීරණයකට එළඹිය හොත් නිසි අවස්ථාවේ එය අනාවරණය කැරෙනු ඇති බව කොංග්‍රස් පක්ෂයෙන් පැවසී තිබේ.
ස්වරූපයෙන් රජිව් ගාන්ධිට බෙහෙවින් සමාන රාහුල් මැතිවරණයට එක් වීම කොංග්‍රසයේ ජයග්‍රහණය විශාල පිටුවහලක් නොවනු ඇති නමුත් සෝනියාගේ ඉතාලි ජන්මය සම්බන්ධයෙන් පාලක වී. ජේ. පී. ය නගන විරෝධය ජයගැන්ම ඔහු ඉදිරිපත් කැරීමේ අභිප්‍රාය විය හැකි බව සමහරු කියති.
ඒ. එෆ්. පී.
</ART>
<ART>
මාඕවාදීන් නගරයකට කඩා පනිති : පැය දොළහක් සටන් : නේපාල හමුදා කැරළිකරුවන් 500 මරා දමති
රාජ්‍ය ඉලක්කවලට පහර දෙන බව මාඕවාදීහු සපථ කරති
කත්මන්දු හිදී
නේපාල හමුදා පෙරේදා එකම ස්ථානයකදී මාඕවාදී කැරලිකරුවන් 500 ක් පමණ ඝාතනය කළහ. දොලොස් පැයක් තිස්සේ පැවති සටන 1996 මාඕවාදී කැරැල්ල ඇරඹීමෙන් පසු ඇති වූ දරුණුම ගැටුම ලෙස සැලකේ.
සිද්ධියේදී කත්මන්දු අගනුවරින් කි. මි. 300 ක් දුරින් පිහිටි බෙනි නගරයට පෙරේදා මධ්‍යම රාත්‍රියේ මාඕවාදී කණ්ඩායම් තුනක් එකවිට පහරදී තිබේ. ඒ අනුව එහි රාජ්‍ය බැංකුවකට බන්ධනාගාරයකට හා පරිපාලන ගොඩ නැගිල්ලකට ඔවුහු එකවිටම කඩා වැදුණා. රාජ්‍ය බැංකුව කොල්ලකෑමට ලක්විය. නගර බන්ධනාගාරයට කඩා වැදී සිරකරුවන් ගණනාවක් මුදාගැන්මද සිදු කැර ඇත. රාජ්‍ය ගොඩනැගිල්ලට බෝම්බ ප්‍රහාර එල්ල විය.
මෙම නගරය ඔවුන්ගේ බල ප්‍රදේශයක් තුළ පිහිටි අතර ප්‍රහාරයේදී ඔවුන් මවිතයට පත් කරමින් රජයේ හමුදාවෙන් ප්‍රතිප්‍රහාර එල්ල වන්නට විය. දුෂ්කර ප්‍රදේශයක් වූයෙන් රාත්‍රියේ සරණ හෙලිකොප්ටර් යානා ද ප්‍රහාරයට එක්විය. මෙම ස්ථානය ඈත දුර බැහැරක පිහිටියෙන් සන්නිවේදනය බෙහෙවින් දුර්වලව තිබේ. එහෙත් හමුදා ප්‍රහාරයෙන් 500 ක් පමණ මිය ගොස් තවත් 200 ක් පමණ තුවාල ලබන්නට ඇතැයි සැලකේ. මියගිය වුන් ඔසවාගෙන කැරළිකරුවන් පසු බැස ගිය බව ප්‍රකාශිතය.
සිද්ධියේදී හමුදා සෙබලු හා පොලීසියේ 18 දෙනෙකු මිය ගොස් ඇත. මධ්‍යම රාත්‍රීයේ සිට ඉරිදා දහවල් වනතුරු සටන පැවතිණ.
මේ අතර කත්මන්දු නගරයට සමීප ගුවන් තොටුපොළකට ද මාඕ කණ්ඩායමක් පහර දී තිබේ. මෙහිදී ගුවන්පාලක කුළුණ හා ධාවන පථය හානියට පත්ව ඇතැයි පැවසේ. නේපාල රූපවාහිනියෙන් බෙනි නගර ප්‍රදේශයේ වනගහනය තුළින් හා ගොඩනැගිලි මතින් දුම් නැගෙන අයුරු දක්වා ඇත. බෙනි නගර විදී පුරා නොපිපිරුණු බෝම්බ විසිරි පැවති බව ද කියැවේ. ප්‍රදේශයේ පුද්ගලයන් 30 දෙනෙකු පමණ ආගිය අතක් නැති බවද සඳහන් ය. ඒ අතර දිස්ත්‍රික් අධිකාරිවරයා ද වේ. මේ අතර රාජ්‍ය ඉලක්කයන්ට තව දුරටත් පහර දෙන බවට මාඕවාදීන් සපථ කැර ඇත. දේශපාලන විසඳුමක ප්‍රගතියක් දැක්වෙන තුරු පහර දෙන බවද ඔවුන් කියා ඇත. ඔවුන් බෙනි නගරයට ඇතුලු වන පාලමක් ද පුපුරුවා තිබේ. නගර පාලකයා ඔවුන්ගේ අත්අඩංගුවේ පසුවන බව ප්‍රකාශ කැර ඇත.
රොයිටර්
ඒ. එෆ්. පී.
</ART>
<ART>
ඊශ්‍රායල ගුවන් ප්‍රහාරයකින් හමාස් සංවිධාන නිර්මාතෘ මරුට
ගාසාතීරයේදී
පලස්තීන හමාස් සංවිධානයේ නිර්මාතෘ හා අධ්‍යාත්මික නායක ෂික් අහමඩ් යසින් ඊශ්‍රායල් ගුවන් ප්‍රහාරයකින් ඊයේ මරුමුවට පත්විය. ගාසාතීරයේදී ඊයේ අලුයම ඔහු මුස්ලිම් පල්ලියකින් බැහැරව යද්දී ඊශ්‍රායල් ප්‍රහාරක හෙලිකොප්ටර් යානා මගින් ඔහුට රොකට් වෙඩි එල්ල කොට ඇත. යසින් රෝද පුටුවට සීමාවූ ජීවිතයක් ගත කළ අතර ඔහුට වෙඩි වැදී තිබුණේ රෝද පුටුවේ සිටියදීමය. ගාසාතීරයේ සව්රා ප්‍රදේශයේදී ඇතිවූ මෙම රොකට් ප්‍රහාරයේදී ඔහුගේ සහාසකයින් දෙදෙනෙකු හා අසලින් ගමන් ගත් පුද්ගලයකුද මිය ගොස් තිබේ. මහා පිපිරුම් හඩවල් තුනක් නැගීමෙන් පසු එම ස්ථානයට ගිය රොයිටර් වාර්තාකරුට ලේ වැකුණු යසින්ගේ රෝද පුටුවේ සුන්බුන් දක්නට ලැබී ඇත. ඔහුගේ මෘතදේහය නොදන්නා ස්ථානයකට ගෙනගිය බව ඇසින් දුටුවන් පැවසුවද ගාසා තීරයේ අල් ෂිකා රෝහලේ මෘතදේහය තිබෙනු ඒ . ඇෆ්.පී වාර්තාකරු දැක ඇත. ඔහුට ප්‍රහාර එල්ලවීමෙන් පසු හමාස් සටන්කාමීන් එහි රොක්වුනු අතර “ෂික් මැරිලා ....ෂික් මැරිලා” යනුවෙන් හඩ තලමින් ඔවුහු වැලපුණා. යසින් ,ඊශ්‍රායල් හමුදා විසින් පලස්තීන ප්‍රදේශ අත්පත් කැර ගැනීමට එරෙහිව ප්‍රචණ්ඩකාරී ප්‍රතිචාරයක් දැක්විය යුතුය යන ස්ථාවරයේ දැඩිව පිහිටා සිටි නායකයෙකි. ඔහුගේ හමාස් සංවිධානය පලස්තීන “ජන පිබිඳුමේ “ ප්‍රමුඛ බලවේගයක් විය.
රොයිටර්
ඒ.එෆ්.පී
</ART>
<ART>
මැලේසියා අගමැතිට විශිෂ්ට ජයක් පාලන ප්‍රතිසංවිධානයකට ජන වරමක්
ක්වාලාලම්පූරයේදී
මැලේසියාවේ පාර්ලිමේන්තු හා පළාත් මැතිවරණ පෙරේදා පැවති අතර මැලේසියානු අගමැති අබ්දුල්ලා අහමඩ් බදාවිගේ එක්සත් මැලේ ජාතික සංවිධානය ප්‍රමුඛ බහු වාර්ගික සන්ධානය ඉන් විශිෂ්ට ජයග්‍රහණයක් අත්පත් කැරගත්තේය.
මූලධර්මවාදී ඉස්ලාමීය විපක්ෂය (ඉස්ලාම් සි - මැලේසියා පක්ෂය) පරදවමින් ලත් මේ ජයග්‍රහණය මැලේසියානු පාලනයේ සංශෝධනයක් උදෙසා දෙන ලද ජන වරමක් ලෙස සැලකේ. ඉකුත් ඔක්තෝබරයේ මහතීර් මොහමඩ්ගෙන් පසු අගමැති ධූරය ලබාගත් අබ්දුල්ලා, ඔහුගේ පක්ෂය මනා පාලනයකට යටත් කරනු ඇතැයි පැවසී තිබේ. සිය නව කැබිනට්ටුවට අලුත් මූණු කීපයක් ම එක්කර ගන්නා බව ඔහු කියා ඇත. ඔහුගේ බහු වාර්ගික බැරිසන් සභාගය 2/3 ක බහුතරයකටත් වැඩි ආසන ගණනක් දිනාගෙන ඇත. එනිසා ඕනෑම නීතියක්, පනතක් සම්මත කැර ගැන්ම පහසු වනු ඇතැයි පැවසී තිබේ. පාර්ලිමේන්තු ආසනවලින් 90% ක්ම ඔවුන් ලබාගෙන ඇත. තවත් ප්‍රතිඵල නිකුත් වීමට ඇත්තේ අතලොස්සක පමණි. මේ පාර්ලිමේන්තු ජයග්‍රහණය සමඟ අත්වැල් බැඳ ගනිමින් පළාත් සභා 13 න් 12 කම බලයද ඔවුනට හිමි වී තිබේ. ඉස්ලාම් ධර්මය දිරිගන්වනු ලබන අතර සෙසු ආගම්වලට නිසි ගෞරවය ලබා දෙන බව අබ්දුල්ලා කියා ඇත.
රොයිටර්
</ART>
<ART>
'වීසා' නොලැබීමේ සොවින් තට්ටු 16 කින් බිමට පනී.
සියෝලයේදී
අමෙරිකානු 'වීසා' ලැබීම ප්‍රතිකේෂ්ප වූ ද. කොරියානුවෙකු එරට අමෙරිකානු තානාපති කාර්යාලයට යාබද සොළොස් මහල් ගොඩනැගිල්ලක් මුදුනේ සිට පෙරේදා බිමට පැන්නේය. ඔහු 29 හැවිරිදි ලී ජින් සුන්ය. සිය යට ඇඳුමට සීමා කොට සෙසු ඇඳුම් උනා දැමූ ඔහු ද. කොරියානු ප්‍රවෘත්ති අමාත්‍යාංශ ගොඩනැගිල්ල මුදුනටම නැග බිමට පැනීමට පෙර සිව් පැයක් එහි ගත කළේය.
ඔහු බිමට පනින අවස්ථාව වන විට පොලිසිය පිම්බිය හැකි මෙට්ට බිම එළා තිබිණ. මෙට්ට මතට වැටි පදික වේදිකාවට විසිවීමෙන් සුළු තුවාල ලත් ඔහු රෝහල් ගත කැරිණි.
රොයිටර්
</ART>
<ART>
ද්විලිංගිකත්වය සිර දඬුවමට හරස් වෙලා
මොන්ටෙගෝවේහි දී
මරිජුවානා කි. ග්‍රෑ. 16 ක් රැගෙන ජැමෙයිකාවෙන් පිටවීමට තැත් කිරීමේදී අත්අඩංගුවට ගත් බ්‍රිතාන්‍ය ජාතික මත්ද්‍රව්‍ය ජාවාරම් කරුවෙකු ද්විලිංගිකයකු බව ප්‍රකාශවීමෙන් සිරදඬුවම් ලබාදීම වැලකී තිබේ. ලන්ඩන් වාසී, දහඅටහැවිරිදි ජොනාතන් ෆෙදර්ස්ටෝන් නම් ඔහු, විදේශ ගමන් බලපත්‍රයට අනුව පිරිමියෙකු ලෙස සැලකුණ ද ඔහුගේ නීතිවේදියා ඔහු නීතිමය වශයෙන් මෙන් ම භෞතිකවශයෙන් ද කාන්තාවක බැවින් පිළිසිඳගැනීමට ලක් විය හැකිසේම සාමාන්‍ය කාන්තා ජෛව ක්‍රියාකාරකයන්ට ගොදුරු විය හැකි බව පෙන්වා දෙන ලදී. ලිංගිකව මෙන්ම ශාරිරිකවද, ෆෙදර්ස්ටොන් ස්ත්‍රි පුරුෂ ලක්ෂණ පහළ කරන බවත් ජැමෙයිකානු දණ්ඩනීතියේ එවැන්නක් පිළිබඳ සැලසුම් ඉදිරිපත්ව නැති බවත් පෙන්වා දුන් නීතිවේදියා ඒ අනුව මේ තැනැත්තාට සිරදඬුවම් ලබා දිය නොහැකි බවට තර්ක කළේය. නඩුකාරවරයාද වික්ෂිප්ත විය. අවසානයේ ඔහු ෆෙදර්ස්ටෝන්ට හයමසක අත්හිටවූ සිරදඬුවමක් සහිතව ඩොලර් 4800 ක දඩයක් නියම කළේය.
ඒ. එෆ්. පී.
</ART>
<ART>
හමාස් නායකයාගේ ඝාතනයට අමෙරිකාවෙන් පලි ගන්නවා
අල් - කයිඩා සම්බන්ධ අල් - මසාරි සේනාංකය කියයි
ඩුබායි හි දී
ඊශ්‍රායලයෙන් හමාස් නායක ෂික් - අහමඩ් යසින් ඝාතනය වීම සම්බන්ධයෙන් අමෙරිකාව හා ඔවුන්ගේ හිතෛෂී රටවලින් පලිගන්නා බවට අල් කයිඩා සබඳතා ඇති “අබු - හාෆ්ස් - අල් - මසාරි සේනාංකය” සපථ කොට තිබේ. ඉස්ලාමීය වෙබ් අඩවියක ප්‍රකාශයට පත් නිවේදනයකින් මෙබව දක්වා ඇත. ”ෂික් යසින්ගේ ලේ නිරපරාදේ නොහැලුණු බව දක්වමින් යුගයේ කෘර ආඥපතියා වන අමෙරිකාව හා ඔවුන්ගේ හිතෛෂීන්ගෙන් පලිගන්නා ලෙස එම සංවිධානය සිය සාමාජිකත්වයෙන් ඉල්ලා ඇත. අල් අන්සාර් ෆෝරම් නම් වෙබ් අඩවියෙහි අදාල නිවේදනය පලවිය. ඉස්ලාම් මෙමෝ නම් තවත් වෙබ් අඩවියකද මෙම ප්‍රකාශනය දැක්වුණු අතර ඊ මේල් මගින් ලත් මෙම ප්‍රකාශනය අරාබි මාධ්‍ය කීපයක් වෙත යොමු කළ බව ඔවුන් කියා තිබේ.
ඔසාමා බින් ලාඩන් ගේ අල් - කයිඩා ජාලය සමග සම්බන්ධකම් ඇති මුල් කණ්ඩායම ස්පාඤ්ඤ බෝම්බ සිද්ධියේ වගකීමද බාරගෙන තිබේ. පලස්තීන සටන් කරුවන්ට විශේෂයෙන් හමාස් හා ජිහාඩ් අනුගාමිකයන්ට අප කියන්නේ ඔබේ සැබෑ සතුරා යුගයේ කෘර ආඥාදායකයා වන අමෙරිකාව බවයි. අප එසේ කියන්නේ ෂික් යසින් මරා දැමුණේ අමෙරිකානු මුදල්, අවි ආයුධ හා දේශපාලන හා මාධ්‍ය සහාය ඇතිව බැවිනැයි එම නිවේදනයේ දැක්වේ. මේ ආඥාපතියාට , යුදෙව්වාදී කුරුසයුද්ධයේ සර්පයාට එක්ව පහරදෙමු ලොව හැම බිම් අඟලකම යුදෙව්වෝ සිටිති. පලස්තීනයේ යුදෙව්වන්ට මුදලින් හා මාධ්‍යයෙන් සහාය දක්වන්නේ ඔවුන්ය” යනුවෙන්ද එහි සදහන්ය.යසින් ඝාතනය සඳහා අමෙරිකානු අනුමැතිය ලත් බවට හමාස් සංවිධානයෙන් කැරෙන ප්‍රකාශය අමෙරිකාව ප්‍රතික්ෂේප කැර තිබේ.
රොයිටර්
පලි ගන්නා බවට පලස්තීනුවෝ සපථ කරති
ගාසාහිදී
හමාස් නායක අහමඩ් යසින් ඝාතනය ලොව පුරා ආරක්ෂක තත්ත්වය පිළිබඳ බියක් ජනිත කොට ඇති අතර පලස්තීනුවන්ගේ පලිගැනීම් පිළිබඳ තර්ජනයක් මතු කිරීමට තුඩු දී තිබේ. අංශබාගයෙන් රෝද පුටුවට සීමා වූ ජීවිතයක් ගත කළ 67 හැවිරිදි යසින් ඝාතනය සම්බන්ධයෙන් පෙර නොවූ විරූ දරුණු ස්වරූපයකින් පලිගැනීමේ යෙදෙන බව හමාස් සංවිධානය ප්‍රකාශ කොට තිබේ.” දැන් සටන විවෘතයි ඔවුන් හා අප අතර සටන විවෘතයි”.හමාස් දේශපාලන අංශයේ නායක අබ්දුල් අසිස් අල් රන්ටිසි කීවේය. යසර් අරපත්ගේ අල්ෆටා සංවිධානයේ කොටසක් වන අල් – අක්සා වීර සේනාංකය ද “යුදෙව් වාදීනට එරෙහිව යුද්ධය ! යුද්ධය! යුද්ධය! දේව කැමැත්තෙන් පැය ගණනක් තුළදී ප්‍රතිචාරයන් දැක්වෙනු ඇත යනුවෙන් සඳහන් කැර තිබේ.
රොයිටර්
</ART>
<ART>
අවමඟුල් උලෙළ වීරයන්ගේ සුසාන භූමියේ දී......
ගාසාහිදී
ඊශ්‍රායල් හෙලිකොප්ටර් ප්‍රහාරයෙන් ඝාතනය වුණු ෂික් හමිඩ් යසින් ගේ අවමඟුල පෙරේදා ගාසා නගරයේ ෂික් රද්වාන් ප්‍රදේශයේ වීරයින්ගේ සුසාන භූමියේ දී පැවැත්විණි. 200,000 පමණ පලස්තිනුවන් පිරිසක් අවමඟුල් පෙරහැරේ ගමන් කළ අතර ඔවුන් වැලපෙමින් ගමන් කරනු දක්නට ලැබිණ. ගාසා වැසියන්ගේ මතකයට අනුව මෙය අවමඟුලකට එක් වූ විශාලම ජනගංගාවයි.
පෙරේදා අලුයම ඊශ්‍රායල් ප්‍රහාරක හෙලිකොප්ටර් යානා මඟින් එල්ල කළ රොකට් වෙඩි ප්‍රහාර තුනකින් යසින් ඇතුළු තවත් හත් දෙනෙක් ඝාතන වූහ. හමාස් සන්නද්ධ අංශය, මුහුණු ආවරණය කැරගත් සටන්කාමීන්, අල් ෆටා අනුගාමිකයන් ඇතුළු ජනගඟක් අවමඟුල් පෙරහැරට එක්ව තිබිණ. කොළපැහැ හමස් ධජයෙන් හා යසින්ගේ පෝස්ටර් වලින් පෙරහැර සමන්විත වු අතර මග දෙපස වහලවල් මත පවා ජනයා රෝකව සිටියහ. මෙම සිද්ධියට සතියකට පෙර රොයිටර් වාර්තා කරු හමු වු අවස්ථාවේ "හමාස් නායකයකු ඝාතනය කැරුණු විට තවත් නායකයින් සිය ගණනක් මතුවනු ඇතැයි" යසින් කියා තිබිණ. අවමඟුල් පෙරහැර ඇදීයද්දී බොහෝ දෙනකු ඔහුගේ දෙණට අත ගැසීමට උත්සාහ ගන්නා සැටි දන්නට ලැබිණ. පෙරහැර තුළින් ඊශ්‍රායලයෙන් පලිගන්නා බවට නැගුණු හඬ ගුවනට එක් විණ.
රොයිටර්
</ART>
<ART>
චීන ආරක්ෂක ඇමති අසල්වැසි රටවල සංචාරයක
බීජිංහිදීය
කලාපීය ආරක්ෂක තත්ත්වය පිළිබඳව සාකච්ඡා පැවැත්වීම සඳහා චීන ආරක්ෂක ඇමති කාඕ ගැන්ඩුවාන් ඊයේ ඉන්දීය පාකිස්තාන සහ තායිලන්ත සංචාරයක් ඇරැඹීය. චීනයේ මධ්‍යම හමුදා කොමිසමේ උප සභාපති වරයාද වන කාඕ, පවසන්නේ, සිය විදේශ සංචාරයේ අරමුණ, අසල්වැසි රටවල් හා  සාමකාමී, දේශපාලන හා ආරක්ෂක සබඳතා තර කර ගැනීමට ප්‍රයත්න දැරීම බවයි. සියලුම ආසියාතික රටවල් සමඟ සාමකාමී සහ සුහද වාතාවරණයක් ගොඩනගා ගැනීමට ක්‍රියා කිරීම චීනයේ අරමුණ බව ද  කාඕ තවදුරටත් ප්‍රකාශ කර තිබේ.
ඒ. එෆ්. පී.
</ART>
<ART>
යාසීන් ඝාතනය ලෝක නායකයෝ හෙලා දකිති
හමාස් නායක ෂීන් යසින් ඝාතනය යුරෝපා සංගමය ඇතුළු ලෝකයේ සෙසු රටවල හෙලා දැක්මට ලක්ව තිබේ. ඊශ්‍රායලය සාම ක්‍රියාවලිය මිහිදන් කැර ඇති සැටියක් පෙනෙන බවට ඔවුන් අනතුරු ඇඟවීමක් ද කැර ඇත. යසින් ඝාතනය මතින් කලාපය පුරා ප්‍රචණ්ඩ ක්‍රියා රැල්ලක් මතුවිය හැකි බැවින් දෙපාර්ශවයම ඊට යොමුවීමෙන් වැලකී සිටිය යුතු බවද ඔවුන් කියා තිබේ. අරාබි රටවල් සියල්ලම පාහේ මේ නිහීන ඝාතනය හෙළා දැක ඇත. මෙම ඝාතනය ඊශ්‍රායල - පලස්තීන ගැටුම උග්‍ර කරනු ඇති බවට යුරෝපා සංගම් හා ආසියානු නායකයින් අනතුරු ඇඟවීමක්ද කැර ඇත. යසින් ඝාතනය සමග සෙසු සියළු ප්‍රචණ්ඩ ක්‍රියා ද හෙළා දකින බව ප්‍රංශ ජනාධිපති ජේකස් චිරාක් පවසා ඇති අතර බ්‍රිතාන්‍ය විදේශ ඇමති ජැක් ස්ට්‍රෝ පවසා ඇත්තේ, ත්‍රස්තවාදයෙන් සුරැකීමට පියවර ගැන්මේ අයිතියක් ඊශ්‍රායලයට ඇතත් මෙවන් නීති විරෝධි ඝාතනවල යෙදීම මුළුමනින් ම හෙළා දකින බවය. ජර්මන් විදේශ ඇමති ජොස්කා ෆිෂර්ද මෙවන් ඝාතන නොපිළිගත හැකි අතර ජර්මනිය දැඩි අවධානයෙන් පසුවන බව ද කීවේය. රුසියාව ද යසින් ඝාතනය මැද පෙරදිග ප්‍රචණ්ඩකාරිත්වය උග්‍ර වීමට තුඩුදිය හැකි බව පෙන්වා දෙමින් දෙපාර්ශවය යළි සාම මගට එළඹෙන සාකච්ඡා ඇරඹිය යුතු බව කියා ඇත. ජිනිවා හි මානව හිමිකම් කොමිසමෙන් පැවසි ඇත්තේ ඊශ්‍රාලයට ත්‍රස්තවාදයෙන් වැලකීමේ පියවර ගත හැකි බව සත්‍යයක් නමුදු එය නීතිමය සීමාවක් යටතේ පමණක් ගත යුතු බවය.
ඊශ්‍රායලය සමග සබඳතා පවත්වන ඊජිප්තුව හා ජෝර්දානය ද මෙම නිහීන ප්‍රහාරය හෙළා දැක ඇති අතර එය මැද පෙරදිග සාම ප්‍රයත්නය අඩාල කරන්නක් බව පෙන්වා දී තිබේ.සවුදි අරාබිය ද මෙම සාපරාධී ක්‍රියාව පැහැදිලිවම හෙළා දකින බව කියා ඇත්තේ එය සියලු අන්තර්ජාතික හා මානුෂික නියාම ධර්මයන්ට පට හැනි බව පෙන්වා දෙමිණි.
ඒ. එෆ්. පී.
</ART>
<ART>
ත්‍රස්තවාදයෙන් ආරක්ෂා වීමේ අයිතිය ඊශ්‍රායලයට තිබෙනවා
- අමෙරිකාව
වොෂින්ටනයේ දී
ලොව සෙසු රටවල් මෙන් හමාස් නායකයාගේ ඝාතනය හෙළා දැක්මට පෙළඹි නැති අමෙරිකාව ඒ පිළිබඳ වැඩිමනක් යමක් කීමට නැති බව පවසන අතරම ත්‍රස්තවාදී කණ්ඩායම්වලින් ආරක්ෂාවීම සඳහා පියවර ගැන්මේ අයිතියක් ඊශ්‍රායලය සතුව ඇති බව කියා තිබේ. ඝාතන සිද්ධියෙන් පසු කලාපීය සාමය සුරැකීමට ආයාචනා කරන අමෙරිකාව ත්‍රස්ත සංවිධාන මැඩලීමට පියවර ගන්නා ලෙස පලස්තීන අධිකාරියෙන් ඉල්ලා ඇත. ඊශ්‍රායල් අගමැති ෂැරොන්ගේ අනුමැතියෙන් සිදු වූ බව පැවසෙන යසින් ඝාතනය පිළිබඳව අමෙරිකාව දැනුවත් කැර තිබූ බවට ඇති ප්‍රකාශ ද අමෙරිකාවෙන් ප්‍රතිකේෂ්ප විය.
</ART>
<ART>
මලයාසියානු මහ මැතිවරණය. ආසන 219 න් 198 ක්ම බදාවිට
කුවාලාලම්පූර්හිදිය.
පසුගිය ඉරිදා පැවැති මලයාසියානු මහා මැතිවරණයේ අවසන් ඡන්ද ගණන් කිරීම, නිමාවට පත් වී ඇති අතර පාර්ලිමේන්තු ආසන 219 න් 198 ක් හිමිකර ගනිමින්, පාලක ජාතික පෙරමුණ, විශිෂ්ට ජයග්‍රහණයක් ලබාගෙන තිබේ. මලයාසියාවේ නව නිල විරුද්ධ පක්ෂය වන චීනය මූලස්ථානය කරගත් ප්‍රජාතන්ත්‍රවාදී ක්‍රියාකාරී පක්ෂය, ආසන 12ක් දිනාගෙන ඇති අතර, පැරණි නිල විරුද්ධ පක්ෂය සේ සැළකෙන ඉස්ලාමීය පක්ෂයට හිමි වී ඇත්තේ ආසන 7 ක් පමණ. මේ අනුව, අගමැති අබ්දුල්ලා අහමඩ් බදාවිගේ මූලිකත්වයෙන් යුත් මලයාසියානු ජාතික පෙරමුණ ප්‍රාන්ත රාජ්‍ය 12කම බලය හිමි කර ගන්නට සමත් වී තිබේ.
ඒ. එෆ්. පී.
</ART>
<ART>
ඕස්ට්‍රේලියා රජය අභිබවමින් කම්කරු පක්ෂය පෙරමුණේ
- මත විමසුමකින් හෙළිවෙයි
සිඩ්නිහිදී
ඔස්ට්‍රේලියාවේ කොන්සර්වැටිව් රජය අභිබවමින් විපක්ෂ කම්කරු පක්ෂය පෙරමුණට පැමිණ ඇති බව සීමිත මත විමසුමකින් අනාවරණය වී තිබේ. මේ අනුව විපක්ෂ කම්කරු පක්ෂ නායක ලතම් කොන්සර්වැටිව් රජයේ ජොන් හොවාඩ් තරමටම අගමැති ධූරයට සුදුසු බවද ප්‍රකාශ වී ඇත. පුද්ගලයන් 1150 ක ගේ මත විමසුමක් යොදා ගනු ලැබූ මෙම සමීක්ෂණයේදී අගමැති ධූරය සඳහා ඉකුත් දෙවසර තුළ හොවාඩ් කැරෙහි පැවති ඒකාධිකාරය බිඳ යමින් ලතම් මතු වී තිබේ. දෙසතියකට පෙර ලතම්ට හිමිවූ කැමැත්ත මෙවර 42% දක්වා ඉහළ නැඟ ඇති අතර හොවාඩ් ගේ ජනප්‍රියත්වය 43% ට පහල බැස ඇති බවත් මේ අනුව ලතම් සිටින්නේ 1% ක් පහලින් බවත් ප්‍රකාශ වී තිබේ. ලතම් පක්ෂ නායකත්වයට පත්වූයේ සිව් මසකට පෙරය. එතැන් පටන් විපක්ෂ නායකයකු ලෙස ඔහුට දැඩි ප්‍රසාදයක් හිමි ව ඇති අතර පක්ෂයේ ජනප්‍රියත්වයද වර්ධනය වී තිබේ.
ඒ.එෆ්.පී
</ART>
<ART>
සටන් නතර කිරීමට වහා පියවර ගන්න
එ.ජා. මහලේකම් නේපාලයෙන් ඉල්ලයි
එ.ජා. සංවිධානයේදී
නේපාල රජය හා කැරලිකරුවන් අතර දරුණු සටන් ඇවිලී යාමෙන් පසු සටන් නතර කිරීම සඳහා වහා පියවර ගන්නා ලෙස එ.ජා. මහ ලේකම් කොෆී අන්නන් දෙපාර්ශවයෙන්ම ඉල්ලා තිබේ. ඉකුත් සති අන්තයේ ඇති වූ දරුණු ගැටුමකින් කැරලිකරුවන් 500ක් පමණ ඝාතනය වූ බව හමුදාව පවසතත් තම පාර්ශවයෙන් ඝාතනය වී ඇත්තේ 40ක් පමණක් බව මාඕවාදීහු කියති.
මේ අතර තම පාර්ශවය රජයේ හමුදා සෙබළුන් 150 ක් පමණ ඝාතනය කළබව ඔවුන් පවසා ඇතිමුත් රජයෙන් ප්‍රකාශ වී ඇත්තේ පොලිස් හා හමුදා භටයින් 28ක් සමඟ සාමාන්‍ය වැසියන් සිව් දෙනකු පමණක් මියගිය බවය. නේපාල ප්‍රශ්නයට යුදමය විසඳුමක් නැතිබව අදහන කොෆී අන්නන් දෙපාර්ශවයම සටන් නවතා සාකච්ඡා මඟට අවතීර්ණ විය යුතු බව කියා ඇත. මෑතදී ගැටුම් උග්‍රවීම ගැන කණස්සල්ල පල කරන ඔහු අර්බුදය විසඳා ගැන්මට සහාය වීමට කැමැත්ත ද පලකර තිබේ.
ඒ.එෆ්.පී
</ART>
<ART>
<PIC>01. බ්‍රසීලයේ සෝයා බෝංචි සහ වෙනත් ධාන්‍ය වර්ග අපනයනය කෙරෙන ප්‍රධාන වරාය වන ගිණිකොණ දිග පිහිටි පැරතගුවා වරායේ දියත් කර ඇති මහා වැඩ වර්ජනයට, අදට දින 5 ක් ගත වී තිබේ. රට මධ්‍යයෙන් මෙම වරාය දක්වා දිවෙන මහා මාර්ගයේ, කිලෝ මීටර් 100 කටත් වඩා දිගින් යුක්තව සෝයා බෝංචි පැටවු ට්‍රක්රථ මෙසේ පෙළ ගස්වා ඇත්තේ වරායේ වර්ජනයට තවමත් විසඳුමක් නොමැති බැවිනි.</PIC>
<PIC>02. තමන්ට රැකියා ලබා දෙන ලෙස ඉල්ලමින්, දකුණු ඉරාකයේ බස්රා නගරයේ ප්‍රචණ්ඩකාරි ක්‍රියාවල නිතර වූ ඉරාක ජාතිකයන් පිරිසක්, බ්‍රිතාන්‍ය සොල්දාදුවන් වෙත පෙට්‍රල් බෝම්බ දමා ගැසුහ. ගිනි දැල්වලට මැදි වූ භටයෝ 13 දෙනකු පිලිස්සුම් තුවාල සහිතව රෝහල්ගත කර ඇති අතර, ඔවුන් සමහරකුගේ තත්ත්වය බරපතල බැව් ප්‍රකාශ වී තිබේ.</PIC>
<PIC>03. තායිලන්තයේ මධ්‍යම බැංකොක් හි පැල්පත් වාසී කාන්තාවක වන 50 හැවිරිදි කායි පොත්සොන්ග්සී සිය මුණුබුරා සමග මේ පසුවන්නේ අලුතින් තමන්ට හිමි වූ නිවෙස ඉදිරිපසයි. දැනට කෝටි 50 ද ඉක්මවා ඇති ලෝක පැල්පත් ජනගහනය, ක්‍රි. ව. 2030 වන විට දෙගුණ වෙතැයි එක්සත් ජාතීන්ගේ සංවිධානය ගණන් බලා තිබේ. සීග්‍ර ජනගහන වර්ධනය සහ නාගරීකරණය පැල්පත් ජනගහනය ඉහළ යාමේ මූලික සාධක බවට පත් වී තිබේ.</PIC>
<PIC>04. පෙරේදා අලුයම ඊශ්‍රායල් ගුවන් ප්‍රහාරයකින් ඝාතනය කැරුණු හමාස් නායක ෂීක් අහමඩ් යසින් ගේ මෘත දේහය රැගත් දෙණ පලස්තීනුවන් විසින් ඔසවාගෙන යන සැටිය මේ. ඔහුගේ අවමඟුල් පෙරහැරට පලස්තීනුවෝ දස දහස් ගණනක් සහභාගි වූහ.</PIC>
<PIC>05. ස්පාඤ්ඤයේ මැඩ්රීඩ් අගනගරයේ අටෝචා දුම්රියපොළේදී පුද්ගලයකු මෙසේ ඉටි පහන් දල්වන්නේ ඉකුත් 11 දා බෝම්බ ප්‍රහාරවලියකින් මියගිය 202 දෙනා අනුස්මරණය කරනු පිණිසය.</PIC>
<PIC>06. ඉකුත් සති අන්්ත ජනාධිපතිවරණයේ ඡන්ද ගණනය යළි සිදු කළ යුතු බව ඉල්ලමින් විපක්ෂ කුවෝමින්ටාන් පක්ෂ ආධාරකරුවන් ජනාධිපති මැදුර අබියස වාඩිලා ගෙන ඇත. ඔවුන්ගේ ඉල්ලීම ඉටුවනතුරු එතැනින් ඉවත් නොවන බව ඔවුහු කියති. මෙසේ ඔවුන් එහි රැඳී සිටි තෙවැනි දිනය වූ ඊයේ මවක හා ඇගේ බිළිඳු පුතු විරෝධතාවට එක් වූ අවස්ථාවයි මේ.</PIC>
</ART>
<ART>
බ්‍රිතාන්‍ය පාර්ලිමේන්තුව වටා අඩි 15 ක් උස කොන්ක්‍රීට් පවුරක්
ලන්ඩනයේදී
ස්පාඤ්ඤයේ මැඩ්රීඩ් දුම්රිය බෝම්බ සිද්ධියෙන් පසු, එවන් ප්‍රහාර එල්ල වෙතැයි බියෙන් බ්‍රිතාන්‍ය පාර්ලිමේන්තු ගොඩනැගිල්ල වටා විශාල කොන්ක්‍රීට් පවුරක් ඉදිකිරීමට සූදානම් වන බව ඩේලි මිරර් පුවත්පතෙන් ප්‍රකාශ විය. ඒ අනුව, දැනට වෙස්ට්මිනිස්ටර් පාර්ලිමේන්තු ගොඩනැගිල්ල වටා ඓතිහාසික යකඩ වැටක් ඇතත් ඒ වෙනුවට මීටර් 4.6 (අඩි 15) ක් උස, මුදුනේ කටුකම්බි දැවටුණු පවුරක් ඉදි කරනු ඇත. බ්‍රිතාන්‍ය පාර්ලිමේන්තුව නියෝජිත මන්ත්‍රි මණ්ඩලය හා සාමි මන්ත්‍රීමණ්ඩලය යන ද්වි මණ්ඩලයෙන් සමන්විතය. බ්‍රිතාන්‍ය තුළද ත්‍රස්ත ප්‍රහාරයක් නොවලැක්විය හැකි වනු බැවින් මෙවන් පූර්වාරක්ෂක පියවර ගැන්ම වැදගත් බව ජ්‍යෙෂ්ඨ ආරක්ෂක නිලධාරියෙකු පවසා තිබේ.
ඒ. එෆ්. පී.
</ART>
<ART>
නේපාලය
හමුදා ප්‍රහාරවලින් කැරලිකරුවන් 50 ක් මරුට
කත්මන්දු හිදී
බටහිර නේපාලයේ ගැග්ලුන් ප්‍රදේශයේදී නේපාල රජයේ හමුදාව එල්ල කළ ගුවන් ප්‍රහාරයකින් මාඕවාදී කැරලිකරුවන් 50 ක් පමණ ඝාතනය වුණු බව හමුදා ආරංචිමාර්ග ප්‍රකාශ කැර තිබේ. එම ප්‍රදේශයේ ගම්මාන කීපයකට මෙම ගුවන් ප්‍රහාර සිදුකැර ඇත්තේ ඉකුත් සතියේ බෙනි නගරයේ සිදුවූ ගැටුමේදී පලාගිය කැරලිකරුවන් එහ රැඳී සිටින බවට ලැබුණු තොරතුරු අනුවය.
ගුවන් ප්‍රහාරයෙන් සිදුව ඇති මරණ සංඛ්‍යාව තහවුරු වී නැති අතර නේවාසිකයන්ගෙන් පැවසී ඇත්තේ මියගිය සියළුදෙනා කැරලි කරුවන් නොවන බවය. ඒ. එෆ්. පී.
</ART>
<ART>
යාසීන් ඝාතනය සම්බන්ධයෙන් ඊශ්‍රායලය හා අරාබි රටවල් ආරක්ෂක මණ්ඩලයේදී හැප්පෙති
එක්සත්ජාතීන්
හමාස් නායක ෂීක් අහමඩ් යසින් ඝාතනය කිරීම පිළිබඳව ඉස්ලාමීය රටවල් විසින් ඊශ්‍රායලය හෙළා දුටු අතර පලස්තීන මරාගෙන මැරෙන බෝම්බ ප්‍රහාර විවේචනය නොකිරීමේ කුහක වතක් එ.ජා. සංවිධානය අනුගමනය කරන බවට ඊශ්‍රායලයෙන් චෝදනා එල්ල විය. එ. ජා. ආරක්ෂක මණ්ඩලය රැස්වීමකදී මෙම අදහස් දැක්වූණු අතර සෙසු රටවල් දෙපාර්ශයෙන් ම සිදුවන ප්‍රහාර හෙළා දකිමින් 2003 'මාර්ගස්ථ සිතියම" නම් සාම සැලැස්ම අනුව සිය වගකීම් සපුරාලීමට යොමුවන ලෙස දෙපසින් ම ඉල්ලා තිබේ. එහෙත් යසින් ඝාතනය සම්බන්ධයෙන් අමෙරිකාව හා අරාබි රටවල් අතර එකඟතාවයක් ඇති වී නැත.
අමෙරිකාව මෙහිදී හැම ප්‍රකාශයක් ම සමතුලිත විය යුතු බව පවසමින් හමාස් සංවිධානය විවේචනයට ලක් කැර ඇත.
ඊශ්‍රායලයේ එ. ජා. තානාපති ඩැන් ගිලර්මන් පවසා ඇත්තේ ඊශ්‍රායල් සාමාන්‍ය වැසියන් ඝාතනය කිරීම පිළිබඳව එ. ජා. සංවිධානයෙන් එකුදු යෝජනාවක් හෝ මූලික ප්‍රකාශයක් සම්මත කොට නැති බවය. ඊශ්‍රායල් ජාතිකයන් 377 දෙනෙකු ඝාතනයට තුඩුදුන් ප්‍රහාර 425 කටම යසින් සහාය ලබා දී ඇති බව ද ඒ අනුව එ. ජා. ආරක්ෂක මණ්ඩලය සාමාජිකයින් 'ත්‍රස්තවාදයේ අධිපතියකු සුද්ධ කරන බවත් මෙය කුහක වතක් පිරීමක් බවත් ඔහු වැඩිදුරටත් පෙන්වා දී තිබේ. මෙහිදී ඊශ්‍රායලය අන්තර්ජාතික නීතිය උල්ලංඝනය කරමින් යසින් ඝාතනය සිදු කළ බවට පලස්තීනයේ එ. ජා. නිරීක්ෂක නසීර් අල් කිඩ්වා කීවේය. මෙම අපරාධයට ඊශ්‍රායල් නායකත්වය දේශපාලනික හා නීතිමය වශයෙන් වගකිව යුතු බවද ඔහු පැවසීය. ආරක්ෂක මණ්ඩල සාමාජිකයන් බහුතරයක ගේ මතය වී ඇත්තේ ඊශ්‍රායල් පලස්තීන සාම ක්‍රියාවලිය දෙදරා ගොස් ප්‍රචණ්ඩ ක්‍රියා වර්ධනයට මේ ඝාතනය තුඩු දිය හැකි බවය.
රොයිටර්
</ART>
<ART>
ත්‍රස්ත විරෝධී සටන අඛණ්ඩවම සිදුකරනවා
මුෂාරෆ් ජාතික දිනයේදී කියයි
ඉස්ලාමාබාදයේදී
ත්‍රස්තවාදය මුලිනුපුටා දැමීම පකිස්තානයෙන් අඛණ්ඩවම සිදුවිය යුතු බව ජනාධිපති පර්වේස් මුෂාරෆ් පෙරේදා කියා සිටියේ එරට ජාතික දිනය සමරන අතර අල්කයිඩා සාමාජිකයන් දඩයමකද යෙදී සිටියදීය. ජාතික දිනය සැමරීම වියදම් යන කටයුත්තක් බැවින් පිටපිට දෙවැනි වසරටත් මෙවර එම උත්සව සැමරුම් අවලංගු කැරිණ. කෙසේ වෙතත් මුෂාරෆ් හමුදා නිලධාරීන්ට නිළ පදක්කම් පැළඳවීමේ සුළු උත්සවයක් පවත්වන ලදී. රටට සිදුකරන සේවාව වෙනුවෙන් පදක්කම් පැළඳවීමේ මෙම අවස්ථාවට එරට න්‍යෂ්ටික වැඩපිළිවෙලේ වත්මන් ප්‍රධානියා වන සාමර් මුබරාක්මන්ද් ද විය.
1947 පාකිස්තානය බිහිවීමට තුඩු දුන් 1940 මාර්තු 23 ප්‍රකාශනය සැමරීම ජාතික දිනයේදී සිදුවන අතර රටේ අපේක්ෂාවන් මුදුන්පත් කැර ගැනීම සඳහා සියළු පකිස්තානුවන් අත්වැල් බැඳගත යුතුබව මුෂාරෆ් කීවේය. ඒ සමගම පකිස්තානය නවීන ප්‍රගතිශීලී ඉස්ලාමීය සුබසාධන රාජ්‍යයක් බවට පත් කිරීමේ අභිලාෂයට බාධාකාරී බලවේගයන්ට එරෙහිව අරගලය අඛණ්ඩව ගෙන යායුතු බවද ඔහු පැවසීය. මේ අතර ඇෆ්ගන් දේශසීමාවේදී සිදු කැරෙන හමුදා මෙහෙයුමට ඉස්ලාමීය දේශපාලන පක්ෂ විරෝධය පළකොට ඇත. මෙම ගෝත්‍රික ප්‍රදේශවල පවත්නා හමුදා මෙයෙයුම තවදුරටත් පැවතිය හොත් ගෝත්‍රික කැරැල්ලකට එය තුඩුදිය හැකි බව කයිබර් ප්‍රදේශයේ ගෝත්‍ර සංවිධාන නායකයකු කියා තිබේ. පෙෂර්වෝර් හිදී පැවති විරෝධතා පෙළපාලිවලදී "යුද මෙහෙයුම නවතනු" අමෙරිකාව අපට එපා" "ලොවේ දරුණුම ත්‍රස්වාදීන් අමෙරිකානුවන්ය" වැනි සටන් පාඨ හඬ නැගිණ. අවසාන ඔවුහු බුෂ්ගේ පඹයකු පිළිස්සූහ. යුද මෙහෙයුම අමෙරිකානු උපදෙස් මත සිදුවන්නක් බව පවසන ඔවුහු සියළු අමෙරිකානු නියෝජිතයන් පක්සිතානයෙන් පිටවිය යුතු බව හඬගෑහ. ගෝත්‍රික ප්‍රදේශවලද මෙවන් විරෝධතාවන් දන්නට ලැබිණ. ඒ. එෆ්. පී
</ART>
<ART>
නව හමාස් නායකයා අබිදෙලාසීස් රන්ටිසි
ඝාතනය වුණු හමාස් නායක ෂීක් අහමඩ් යසින් වෙනුවට දැඩිමතධාරියකුසේ සැලකෙන අබ්දෙලාසීස් රන්ටිසි පත්ව තිබේ. ඔහු හමාස් නායකත්වයට පත්ව ඇත්තේ සටන්කාමි නායකයන් දඩයම උග්‍ර කරන බවට ඊශ්‍රායලය සපථ කොට තිබියදීය. රන්ටිසිගේ නායකත්වය ප්‍රකාශවීමෙන් පසු හමාස් සන්නද්ධ අංශය වන "එසඩින් අල් කසාම් සේනාංකය" ඇමතූ ඔහු ඊශ්‍රායලයට පාඩමක් උගන්වන ලෙස ඉල්ලා සිටියේය. සමස්ත පලස්තීනයම මුදාගන්නා තුරු සටන අත් නොහරින බවද ඔහු කීවේය. "එසඩීන් අල් - කසාම් සේනාංකය සතුරාට පාඩමක් උගැන්විය යුතුයි. ඕනෑම තැනකදී ඕනම වේලාවක සකලවිධ ක්‍රමෝපායන් යොදාගනිමින් පහරදීමට දැන් දොර විවරයි" ඔහු කීවේය. ඒ. එෆ්. පී
</ART>
<ART>
බැග්ඩෑඩ් හෝටලයට රොකට් ප්‍රහාරයක්
බැග්ඩෑඩයේදී
විදේශීය කොන්ත්‍රාත්කරුවන් සහ මාධ්‍යවේදීන් බහුතරයක් වෙසෙන, මධ්‍යම බැග්ඩෑඩයේ ෂෙරාටන් හෝටලයට ඊයේ අලුයම ගරිල්ලා රොකට් ප්‍රහාරයක් එල්ල වී තිබේ. හෝටලයේ හයවැනි මහලට එල්ලවූ මෙම ප්‍රහාරයෙන් එතරම් අලාභ හානියක් හෝ ජීවිත අනතුරක් සිදු නොවූ නමුත් කොන්ක්‍රීට් තට්ටු සහ ජනෙල් රැසක් විනාශවී ඇතැයි ද විශාල පිපුරුම් හඬින් මධ්‍යම බැග්ඩෑඩය පුරා දැඩි කැළඹීමක් හටගත් බවද හෝටලයේ නේවාසිකව පසුවන විදේශිකයෝ පවසති. රොයිටර්
</ART>
<ART>
කැරලිකරුවන්ගේ ප්‍රහාර මැද්දේත් මැතිවරණයක් පැවැත්වීමට නේපාල රජය සැරැසෙයි
කත්මන්දුහිදී
නේපාල ආරක්ෂක හමුදාවන්ට එරෙහිව මාඕ කැරලි කරුවන්ගෙන් දරුණු ප්‍රහාර එල්ල වෙද්දී වුව මැතිවරණයක් පැවැත්වීමේ සැලසුම් ගැන අවධානය යොමන බව නේපාල ස්වදේශ කටයුතු ඇමති කමල් තාපා කීවේය. මහමැතිවරණයක් සඳහා වන සැලසුම් දිගටම ක්‍රියාත්මක කරන බව ඔහු කීවේය. එහෙත් මැතිවරණය පැවැත්වෙන දිනයක් ගැන ඔහු නොකීවේය. මහමැතිවරණය නොවැම්බරයේදී පැවතෙනු ඇතැයි රජය කලින් කියා තිබිණ.
ඒ. එෆ්. පී.
</ART>
<ART>
ජර්මන් ජනාධිපති ඝාතන තැතක් හෙළිවෙයි
බර්ලින්හිදී
ජර්මන් ජනාධිපති ජොහැනස් රාවු ඝාතනය කිරීමේ කුමන්ත්‍රණයක් අනාවරණය වීම හේතුකොටගෙන ඊයේ ට නියමිත ඔහුගේ ඩිජිබවුටි සංචාරය නතර කර දමන ලදී. ජනාධිපති කාර්යාලයෙන් නිකුත් කළ නිවේදනයක දැක්වෙන පරිදි අප්‍රිකානු තුඩුවේ රඳවා ඇති ජර්මානු හමුදා බැහැදැක්මේ ඔහුගේ සංචාරයේ දී ඉස්ලාමීය කණ්ඩායමක් විසින් ඔහු මරා දැමීමට සැලසුම් කැර ඇති බවට ආරක්ෂක සේවාවන්ට තොරතුරු ලැබී තිබේ. ජනාධිපතිවරයා පිළිබඳ වගකිවයුතු සේවාවන්ට අනුව ඔහුගේ ජීවිතයට සැලකිය යුතු තර්ජනයක් මතුව පවතී. එහෙත් ඩිජිබවුටි සන්නිවේදන ඇමති රිෆ්කා අබ්දුල් කාදර් පවසන්නේ එවන් ඝාතන කුමන්ත්‍රණයක් ගැන නොදන්නා බවය. කිසිම රටක කිසිම ජනාධිපතිවරයකු ඝාතනය කිරීමේ කුමන්ත්‍රණයක් එහි නොපවත්නා සේම ආරක්ෂක අංශ විසින් ද එවන් අනතුරු ඇඟවීමක් සිදු කර නැතැයි ද ඔහු කීය. කෙසේ වෙතත් ජර්මානු ජනාධිපතිගේ ඩිජිබවුටි සංචාරය අවලංගු කළ බව සඳහන්ව තිබේ යැයි ද ඔහු පැවසීය.
රොයිටර්
</ART>
<ART>
<PIC>(1) නේපාලයේ කත්මණ්ඩු නුවර පසුගියදා බිහිසුණු බෝම්බ පිපිරීමක් සිදුවූ ස්ථානයේ රැකවලේ යෙදී සිටින ආරක්ෂක හමුදා භට කණ්ඩායමක් පසුකර යන මවක සහ දරුවෙකි මේ. මාඕවාදී ගරිල්ලන් විසින් මෙම පිපිරවීම සිදු කළේ, පසුගිය සතියේ රජයේ හමුදා විසින් ඔවුන් වෙත එල්ල කළ දරුණු ප්‍රහාරවලට එකටෙක කිරීමක් වශයෙනි.</PIC>
<PIC>(2) ඊශ්‍රායල් හමුදා විසින් ඝාතනය කළ හිටපු හමාස් නායක යසීන් (දකුණේ) සහ නව හමාස් නායක අබ්දෙල් අසීස් අල් රන්තිසිගේ (වමේ) මේ ඡායාරූපය පසුගිය වසරේ දෙසැම්බර් මාසයේ ගාසා තීරයේදී ගනු ලැබූවකි. තම ආධ්‍යාත්මික නායකයා ඝාතනය කිරීමේ පලිය ඊශ්‍රායලයෙන් ගන්නා බවට, නායකත්වයට පත්වූ වහාම රන්තිසි ප්‍රතිඥා දී තිබේ.</PIC>
<PIC>(3) තිස් දෙහැවිරිදි ඇල්බේනියානු ජාතික මවක විසින් පෙරේදා බිහි කරන ලද නිවුන් පිරිමි දරුවන් පස් දෙනාය මේ. කිලෝ ග්‍රෑම් 1.2 සිට 1.5 දක්වා බරින් යුත් මොවුන් සිය මව මෙන්ම හොඳ සෞඛ්‍ය තත්ත්වයේ පසුවන බැව් වෛද්‍යවරු පවසති. ටිරානා අගනුවර මහා රෝහලේ සයනාගාරයක ඔවුන් නින්දේ පසුවන අයුරු.</PIC>
<PIC>(4) හමාස් නායක යසීන් ඝාතනයට ලක්වූ දිනයේ, බටහිර ඉවුරේ අල් - ෂීෆා රෝහලේ උපත ලද පිරිමි ළමයින් නව දෙනකුට ඔහුගේ නම යෙදීමට, එම බිළිඳුන්ගේ මවුවරුන් පෙළැඹී සිටිති. රීම් ටිම්රාස් නැමැති මේ පලස්තීන කාන්තාව තුරුළු කරගෙන සිටින මේ බිළිඳාද අහමඩ් යසීන් ලෙස නම් කර ඇත. මෙම කාන්තාව, විදේශීය ජනමාධ්‍ය හමුවේ ප්‍රකාශ කර ඇත්තේ, ෂෙයික් අහමඩ් යසීන් මිය ගියේ නැහැ. ඔහු උපත ලැබුවේ මේ දැන්" යනුවෙනි.</PIC>
<PIC>(5) ඉන්දීය අගමැති අතාල් බිහාරි වජ්පායීගේ ජාතික ප්‍රජාතන්ත්‍රවාදී සන්ධානයේ කැඳවුම්කරු සහ ඉන්දීය ආරක්ෂක ඇමැතිවන ජොර්ජ් ෆර්නැන්ඩස්, සන්ධානයේ රැස්වීමකින් පසු වාර්තා කරුවන් අමතන අයුරුයමේ. විදේශ ජන්මයක් ඇති අයට ව්‍යවස්ථාදායකයේ ප්‍රමුඛ තනතුරු දැරීමට බාධා පමුණුවන අණපනත් සම්මත කැරගැනීමට සන්ධාන රජයට නොහැකිවීම ඔවුන් අතින් සිදුවූ "වරදෙකැයි" ඔහු කීවේය.</PIC>
</ART>
<ART>
ඉන්දුනීසියා තරුණ තරුණියන්ට අනිවාර්ය හමුදා පුහුණුවක්
ජකාර්තාහිදී
ඉන්දුනීසියානු තරුණ තරුණියන් අනිවාර්යයෙන් හමුදා සේවයේ යොදවන නීතිරීති සැකසීමට එට ආරක්ෂක අමාත්‍යාංශය සූදානමින් සිටින බව කියයි. මේ අනුව පාසල් උසස් අධ්‍යාපනය නිම කරන තරුණ තරුණියන් දෙමසක මූලික හමුදා පුහුණුවකට යොදවනු ඇත. 2002 සම්මත ජාතික ආරක්ෂක නීතියට අනුව රට සුරැකීමෙ අවස්ථාවක් උදා වූ කළ රටේ පුරවැසියන් මෙවන් පුහුණුවක් ලබා තිබීම වැදගත් වනු ඇතැයි ප්‍රකාශ වේ. මෙය හමුදාවට බඳවා ගැනීමක් නොවන බවද මෙම අනිවාර්ය පුහුණුව පිළිබඳ සැලසුම තවමත් මුල් අදියරේ පවතින බව ද කියයි. ඉන්දුනීසියානු සන්නද්ධ හමුදාව ස්වෙච්ඡා හමුදාවක් බැවින් අමාත්‍යාංශ යෝජනාවට විශාල සහයෝගයක් ලැබේ දැයි යන්න පැහැදිලි නැත.
ඒ. එෆ්. පී.
</ART>
<ART>
ඉරාකය ආක්‍රමණය කරමින් ත්‍රස්ත විරෝධී යුද්ධය නොතකා හැරියා
ධවල මන්දිරයේ හිටපු ආරක්ෂක ප්‍රධානී ජනාධිපති ජෝජ් බුෂ්ට චෝදනා නගති
නිව්යෝර්ක්හි දී
ඉරාකය ආක්‍රමණය කරමින් ත්‍රස්ත විරෝධී යුද්ධය නොතකා හරින ලද බවටත් 2001 සැප්තැම්බර් 11 දාට පෙර, අල් කයිඩා තර්ජනය ගැන ප්‍රමාණවත් පරිදි වැදගත් කමකින් නොසලකන ලද බවටත් ධවල මන්දිරයේ හිටපු ආරක්ෂක ප්‍රධානී රිචඩ් ක්ලාක් ජනාධිපති ජෝර්ජ් ඩබ්ලියු බුෂ්ට චෝදනා කැර තිබේ. එක්සත් ජනපදය මත එල්ල වූ ත්‍රස්ත ප්‍රහාර පිළිබඳ ජාතික කොමිසම හමුවේ සාක්ෂි දෙමින් ඔහු මෙම චෝදනා එල්ල කර තිබේ. ජනාධිපතිවරයාට එරෙහිව මෙවන් දැඩි චෝදනාවක් එල්ල කිරීමට මූලික වශයෙන් පාදක කරගන්නේ ඉරාක ආක්‍රමණය බව පවසන ඔහු, එනිසා ත්‍රස්ත විරෝධි යුද්ධය විශාල වශයෙන් නොතකා හරින ලද බව පෙන්වා දී තිබේ. ක්ලාර්ක් ඉකුත් වසරේ ධවල මන්දිරයේ ධූරයෙන් ඉවත් වූ අතර බින්ලාඩන් කණ්ඩායමේ තර්ජනයන් කැරේ දැඩි අවධානය යොමු නොකිරීම ගැන ද සඳහන් කරයි. බුෂ් පාලනයේ පළමු අටමස තුළදී ත්‍රස්තවාදය වැදගත් ප්‍රශ්නයක් ලෙස සලකන ලද නමුදු හදිසි අවධානය යොමු කළ යුත්තක් සේ නොසලකා හරින ලද බවට විශ්වාස කරන්නේ යැයි ද කීවේය.
ඒ සමගම සැප්තැම්බර් 11 ත්‍රස්ත ප්‍රහාරයට ගොදුරු වූ 3000 ක පමණ පිරිසකගේ ඥාතීන්ගෙන් සමාව යදිමින්, මියගිය සිය හිතවතුන් වෙනුවෙන් සමාව ඉල්ලා සිටීමට කොමිසම වේදිකාවක් කර ගන්නා බවද කීවේය. "කොමිසම් සභාගර්භයේ රැස්ව සිටින්නන්ට හා රූපවාහිනියෙන් මේ අවස්ථාව නරඹන්නන්ට මා කියා සිටින්නේ ඔබ හැම ආරක්ෂා කිරීමට බැඳී සිටින මා ඇතුළු හැම දෙනාම ඊට අපොහොසත් වූ බවයි. එහෙයින් මේ තත්ත්වය තේරුම්ගෙන අපට සමාවන්න" යැයි ඔහු පැවසීය.
"සකල සතුරන්ට එරෙහිව" යන අරුත් නඟන ක්ලාර්ක්ගේ පොතක් ද ඉකුත් සදුදා ප්‍රකාශයට පත්ව ඇත. එමඟින් ද ඔහු බුෂ් පරිපාලනයට චෝදනා කැර තිබේ. එහෙත් ඔහුගේ චෝදනා ප්‍රතිකේෂ්ප කරන බවද, ජනාධිපතිවරණයට බලපෑමක් සිදු කරන අයුරින් ක්ලාර්ක් දේශපාලන ප්‍රහාරයක යෙදී සිටින බවද ධවල මන්දිරය ප්‍රකාශ කරයි.
ඒ. එෆ්. පී.
</ART>
<ART>
බංග්ලාදේශය
ඛලීඩා සියාගේ රජය අප්‍රේල් 30 ට පෙර ඉල්ලා අස්නොවුනොත් එක්දින වර්ජන 2 ක් කැඳවන බවට අවාමි ලීගයෙන් තර්ජනයක්
ධකාහිදී
බංග්ලාදේශයේ වත්මන් රජය පෙරළා දැමීම සඳහා ක්‍රියාත්මක විපක්ෂ මෙහෙයුමේ නවතම පියවර ලෙසින් එක්දින වර්ජන දෙකක් කැඳවා ඇති අවාමි ලීගය, අප්‍රේල් 30 දා ට පෙර අගමැති ඛලීඩා සියාගේ රජය ඉල්ලා අස්විය යුතු යැයි කියා තිබේ.
වත්මන් රජයට පාලන බලයෙන් ඉවත් වීම සඳහා මෙවැනි අවසන් දින වකවානුවක් නියම කිරීමට විපක්ෂය පෙළැඹී ඇත්තේ, එරට දේශපාලන තත්ත්වය පිළිබඳව ජාත්‍යන්තර ප්‍රජාව දැඩි සැලකිල්ල යොමා ඇති බව අමෙරිකානු ජ්‍යෙෂ්ඨ නිලධාරියකු ප්‍රකාශ කිරීමෙන් පසුය. මේ අවසන් දිනය පිළිකෙව් කරන අගමැතිනි ඛලීඩා සියා, විපක්ෂයේ මෙම උත්සාහය ජනතාව රැවටීමට දරන උපක්‍රමයක් යැයි ද එය මැයි 01 දා ධකාහි පැවැත්වෙන මැයි රැළිය ඇමතීමෙන් පසු පෙන්වා දෙන බවද කියා තිබේ.
බංගලාදේශ පාර්ලිමේන්තුවේ 2/3 ක බලයක් ඇති ඇය පවසන්නේ වසර 2006 තෙක් පැවතිය යුතු රජය එම කාලය තුළ බලයේ රැඳී සිටින බවය. 2001 මැතිවරණයේදී අවාමී ලීගයේ ෂික් හසීනා පරාජය කළ ඇය, දැන් හසිනා සමග අවුලකට ද මැදි වී සිටින්නීය. 1971 පකිස්තානයෙන් නිදහස ලත් බංග්ලාදේශය අද (26) දා එය සැමරීමේ සංවත්සරය පැවැත් වීමට ද නියමිතය.
විපක්ෂයේ අවසන් නිවේදනයට අනුව රජය ඉවත්ව නොගියොත් ඔවුන් කුමක් කරන්නේදැයි කළ විමසුමකට පිළිතුරු ලැබී ඇත්තේ 'එය ඒ අවස්ථාවට දැකගත හැකි බවය.
ඒ' එෆ්. පී.
</ART>
<ART>
වින්ස්ටන් චර්චිල්ගෙන් පසු ප්‍රථමවරට ටෝනි බ්ලෙයාර් ලිබියාවට යයි
ලිස්බන්හිදී
දෙවන ලෝක යුද්ධයේදී වින්ස්ටන් චර්චිල් අගමැතිවරයා ලිබියාවට පැමිණීමෙන් පසු පළමුවතාවට එරට සංචාරයක යෙදෙන බ්‍රිතාන්‍ය අගමැති ටෝනි බ්ලෙයාර් ඊයේ (25 දා) එහි ළඟාවීමට නියමිත විය. මෙහිදී බ්ලෙයාර් ලිබියානු නායක මුවම්මර් ගඩාෆි හමු වි සාකච්ඡා කරනු ඇති බවද සඳහන් ය. ත්‍රස්තවාදය ප්‍රතිකේෂප කරමින් න්‍යෂ්ටික අවිහරණයට පෙළඹී ඇති ලිබියාව ජාත්‍යන්තර ප්‍රජාව තුළට ඇතුළත් කරගත යුතු බව බ්ලෙයාර් කියා තිබේ.
රොයිටර්
</ART>
<ART>
වසර 2007 දී ලෝක ජනගහණයේ වැඩි පිරිසක් නාගරික වාසයට ගනී
එක්සත්ජාතීන්ගේ සංවිධානයේදී
ලෝක ජනගහනයෙන් බහුතරයක් පළමු වතාවට 2007 දී නගරවල ජීවත් වනු ඇතැයි එ. ජා. ජනගහනවේදීහු පෙරේදා ප්‍රකාශ කළහ. 2003 දී ලෝක ජනගහනයෙන් 48% ක් නාගරික ප්‍රදේශවල වාසය කළ අතර 2007 දී එය 50% ක් බවට පත්වනු ඇතැයි අපේක්ෂිත යැයි ද ඒ අනුව ලෝක ඉතිහාසයේ මුල්වරට නාගරිකයන් ගැමි ජනතාව අභිබවනු ඇතැයි ද ඔවුහු කීහ. 2003 සංශෝධිත ලෝක නාගරිකරණ අපේක්ෂාවන්' දැක්වෙන එක්සත් ජාතීන්ගේ ජනගහන අංශ වාර්තාවෙන් ඔවුහු මේ බව දක්වති.
2003 ලෝකයේ නාගරිකයන් කෝටි 300 ක් ලෙස ගණනය කැර ඇති අතර එය 2030 වන විට කෝටි 500 දක්වා ඉහළ යනු ඇති බව ද මෙම වාර්තා වෙන් පෙන්වා දී තිබේ. අනිත් අතට ග්‍රාමීය ජනගහනය 2003 කෝටි 303 ක සිට කෝටි 302 ක දක්වා පහළ යනු ඇති බවද දැක් වී ඇත. ලොව නාගරික ජනගහනයේ වර්ධනය වාර්ෂිකව 1.8% කින් නැගෙන අතර 38 වසරකදී එම වර්ධන අනුපාතය දෙගුණ වනු ඇත. මිලියන 35 ක ජනතාවකින් යුත් ලොව වඩාත්ම ජනාකීර්ණ නගරයවන ටෝකියෝව 2015 දී ද මිලියන 36 ක් සමඟ එම තත්ත්වය රැකගනු ඇති බවත් බොම්බාය හා නවදිල්ලිය පිළිවෙලින් මිලියන 22.6 හා 20.6 බැගින් වන ජනාකීර්ණත්වයකින් යුතුව ටෝකියෝවට පහළින් සිටිනු ඇති බවත් එහි වැඩිදුරටත් සඳහනි.
රොයිටර්
</ART>
<ART>
ඇෆ්ගන් බාලිකාවන් වැඩි වැඩියෙන් පාසල් අධ්‍යපනයට යොමු කිරීමට පියවර
ජලාල්බාද්හිදී
පුරුෂාධිපත්‍යයෙන් යුත් ඇෆ්ගනිස්තානයේ ඉස්ලාමීය නායකයින් විසින් වැඩි වැඩියෙන් බාලිකාවන් පාසල් අධ්‍යාපනයට යොමු කරන බව ප්‍රකාශ කර තිබේ. සම්ප්‍රදායික ආකල්පයන් හා පිරිමි ළමයින්ට ප්‍රමුඛතාව ලබා දෙනු පිණිස ඇෆ්ගන් බාලිකාවෝ මිලියන ගණනක් පාසල් යාමෙන් වැළකි සිටිති. සමහර ප්‍රදේශවල බාලිකා පාසල්වලට ගිනි තැබීමට තරම් කාන්තා අධ්‍යාපනයට විරුද්ධ වූවෝ පෙළඹී සිටිති. එහෙත් පිරිමි - ගැහැණු දෙපක්ෂයම අධ්‍යාපනය ලද යුතුබව ඉස්ලාමයේ පැහැදිලිව දක්වා ඇති බව නායකයෝ කියති.
රොයිටර්
</ART>
<ART>
<PIC>චීන ක්‍රියාකාරීන් 17 දෙනකු පෙරේදා චීන මුහුදේ පිහිටි මතභේදාත්මක දූපතකට ගොඩ බැසීමෙන් පසු ජපන් හමුදාවෙන් අත් අඩංගුවට ගැනිණි. ඊට විරෝධය පාමින් බීජිං හි ජපන් තානාපති කාර්යාලය අබියස ජපන් ධජය ගිනිතබන චීන ක්‍රියාකාරින් පිරිසකි මේ.</PIC>
<PIC>උතුරු කොරියානු නායක කිම් ජෝන් ඉල් (දකුණු ඡායාරූපයේ දකුණේ) පියොංයෑං අග නගරයේදී චීන විදේශ ඇමැති ලි - ෂාඕසිං (වම් ඡායාරූපයේ වමේ) හමුවුණු අවස්ථාවයි මේ. උ. කොරියානු න්‍යෂ්ටික ප්‍රශ්නයට අදාල සයරාජ්‍ය සාකච්ඡා පණගැන්වීමේ අටියෙන් 'ලී' උ. කොරියාවට පැමිණ සිටී.</PIC>
<PIC>හමාස් නායක ෂික් අහමඩ් යසින් ඝාතනයට විරෝධයපාමින් ලෙබනනයේ සිට යුදෙව් රාජ්‍යය දෙසට රොකට් ප්‍රහාර එල්ල කළ පලස්තීනුවන් දෙදෙනෙකු ඊශ්‍රායල් ගුවන් ප්‍රහාරයකින් මියගිය පසු පැවැත් වූ ඔවුන්ගේ අවමඟුල් උත්සවයේ අවස්ථාවකි මේ.</PIC>
<PIC>වියට්නාම් ජනාධිපති ට්‍රැන් ඩක් ලුවොන් (වමේ) පෙරේදා පකිස්තාන සංචාරයක නියැලෙමින් එරට ජනාධිපති පර්වේස් මුෂාරෆ් හමු වූ අවස්ථාවයි මේ. දෙරට අතර ආර්ථික හා වාණිජ සබඳතා තහවුරු කැර ගැන්ම පිළිබඳව මෙහිදි සාකච්ඡා වී තිබේ.</PIC>
</ART>
<ART>
යාසීන් ඝාතනය හෙළා දැකීමේ යෝජනාව අමෙරිකාවේ නිෂේධ බලයෙන් ඉවතට
එ.ජා. සංවිධානයේ දී
පලස්තීනයේ හමාස් නායක අහමඩ් යසීන් ඝාතනය සම්බන්ධයෙන්, ඊශ්‍රායලය හෙලා දකින අරාබි රටවලින් ඉදිරිපත් කැරුණු එ.ජා. ආරක්ෂක මණ්ඩල යෝජනාව පෙරේදා අමෙරිකාවේ නිෂේධ බලයට යටත් කැරිණ. යසීන් ඝාතනය නීති විරෝධී වූවක් බවට ලෝකයේ රටවලින් හෙළා දැකුණද අමෙරිකාවේ බුෂ් පාලනය එම හෙළා දැක්මට එක් නොවිණ. ආරක්ෂක මණ්ඩලයේ යසීන් ඝාතනය හෙළා දකින යෝජනාව ඔවුන් අනුමත නොකර ඇත්තේ මෑත වසරවලදී මරාගෙන මැරෙන බෝම්බ කරුවන් මගින් කැරුණු ඊශ්‍රායල් ජාතිකයන් ඝාතනය සම්බන්ධයෙන් හමාස් සංවිධානය හෙළා දැක්මක් ඉන් සිදුව නැති බව දක්වමිනි. මේ අනුව එ. ජා. ආරක්ෂක මණ්ඩලයේ නිත්‍ය සාමාජිකයන් පස් දෙනාට හිමි නිෂේධ බලය යටතේ අමෙරිකාව සිය නිෂේධ බලය යෙදීමෙන් යසීන් ඝාතනය හෙළා දැක්මේ යෝජනාව සම්මත වීම වළකා ඇත. මෙම යෝජනාවට රටවල් 11 ක් සහාය පළකැර තිබිණ.
අරාබි රටවල් නියෝජනය කරමින් ඇල්ජීරියාව යෝජනාව ඉදිරිපත් කළ අතර ඊශ්‍රායල ජාතිකයන්ට එරෙහි සාපරාධී ක්‍රියාවන් ද හෙළා දැකිය යුතු බවට ගෙන ආ සංශෝධනයක් ප්‍රතිකේෂ්ප වීමෙන් පසු බ්‍රිතාන්‍ය, ජර්මනිය හා රුමේනියාව ඡන්දය ප්‍රකාශ කිරීමෙන් වැලකී සිටියේය. චීනය, රුසියාව, ප්‍රංශය, ඇන්ගෝලාව, චිලී, පකිස්තානය, ස්පාඤ්ඤය, ඇල්ජීරියාව, බෙනින්, බ්‍රසිල් හා පිලිපීනය යන රටවල් යෝජනාවට සහාය පල කැර තිබේ. මෙසේ ආරක්ෂක මණ්ඩලයේදී අනුමැතිය වැලකීගිය මෙම යෝජනාව 191 දෙනෙකුගෙන් යුත් එ. ජා. මහ සභාවට ඉදිරිපත් කරන බව එ.ජා. පලස්තීන නියෝජිතයා ප්‍රකාශ කැර තිබේ. එ. ජා. මහ සභාව පලස්තීනුවන්ට විශාල සහායක් පලවන තැනකි. ආරක්ෂක මණ්ඩලයට ජාත්‍යන්තර නීතිය සුරැකිය හැකි අතර මහ සභාවෙන් ජාත්‍යන්තර ප්‍රජාවගේ මතය නියෝජනය වෙයි. යෝජනාව සම්බන්ධයෙන් එ. ජා. අමෙරිකානු තානාපතිවරයා පවසා ඇත්තේ එය ඊශ්‍රායලය විසින් අත්පත් කරගත් ප්‍රදේශවලට අදාල වන නමුදු ඊශ්‍රායලයට අදාල නොවීමෙන් සමතුලනයක් දක්නට නැති බවය. මෙම යෝජනාවට එරෙහිව අමෙරිකාව නිෂේධ බලය පාවිච්චි කිරීම, ඔවුන් ආරක්ෂක මණ්ඩලය තුළ එම බලය යෙද වූ 79 වැනි වාරය ලෙස දැක්වී තිබේ.
රොයිටර්
</ART>
<ART>
අමෙරිකානු ගැති ද්‍රෝහී මුෂාරෆ් පලවා හරින්න අල් - සවාරි හඬ පටයකින් ඉල්ලයි
ඩුබායි හිදී
ඔසාමා බින් ලාඩන් ගේ දකුණු අත ලෙස සැලකෙන අයිමන් අල් සවාරි විසින් නිකුත් කළැයි සැලකෙන විරෝධතා පණිවිඩයකින් අමෙරිකානු හිතවාදී ජනාධිපතිවරයා පලවා හරින ලෙස පාකිස්තාන ජනතාවගෙන් ඉල්ලා තිබේ. පෙරේදා මෙම පණිවිඩය නිකුත්ව ඇත්තේ ඇෆ්ගන් දේශසීමාවේ සිදු කැරෙන පාකිස්තාන හමුදා වැටලීම් වලදී අල් සවාරි ඊට කොටුවී ඇතැයි ඇඟවීමෙන් දින කීපයකට පසු ය. අල් සවාරිගේ යැයි කියැවෙන මෙම පණිවිඩය රැගත් හඬ පටිය පෙරේදා අරාබි අල් ජසීරා රූපවාහිනියෙන් විකාශනය විය. ඇෆ්ගන් – පාකිස්තාන් දේශ සීමාවේ සැඟවී ඇතැයි සැලකෙන අල් සවාරි ගේ මෙම හඬ පටියෙන් පකිස්තාන ජනාධිපති පර්වේස් මුෂාරෆ් හඳුන්වා ඇත්තේ ´ද්‍රෝහියෙකු` ලෙසය. අමෙරිකානුවන්ට සේවය කරන පකිස්තාන රජයෙන් මිදෙන ලෙස ඔහු එහිදී ඉල්ලා තිබේ. ඉකුත් මස නිකුත් කැරුණු මේ හා සමාන පණිවිඩ දෙකම අල් සවාරි ගේ විය හැකි බව ප්‍රකාශ කරන සී. අයි. ඒ. ආයතනය මෙම හඬ පටියේ සත්‍යතාවයද විමර්ශනයට භාජනය කැර ඇත. ඇෆ්ගනිස්තානයේ මතුව ඇති ශුද්ධ අරගලය (ජිහාඩ් නැගීම) ට පිටුපසින් සිට පිහියෙන් ඇනීමට අමෙරිකාව ප්‍රයත්න දරණ බවත් ඇෆ්ගන් සහෝදරයන්ට පකිස්තාන ජන සහාය ලැබී තිබුණු නිසා අමෙරිකාවේ නියෝජිත මුෂාරෆ් දැන් දේශසීමාවේ ගෝත්‍රිකයන්ගෙන් විශේෂයෙන් පෂ්ටුන් ගෝත්‍රයෙන් පලිගැනීමක් අරඹා තිබෙන බවත් ඔහු කියා තිබේ. අල් ජසීරා රූපවාහිනියෙන් විකාශනය වූ හඬ පටියේ දින වකවානු කිසිවක් සඳහන් නොවිණ. අමෙරිකාව, පකිස්තානය ඉලක්ක කොට ගෙන ඇත්තේ එරට ආසියාවේ න්‍යෂ්ටික බලවතකු වීම නොදක්නා රිසියෙනැයි හඬ පටියේ සඳහනි. මුෂාරෆ්ට කාශ්මීරයේ ජිහාඩ් යුද්ධයේ ගෙල සිර කිරීමට අවශ්‍යව ඇතැයිද ඉන් කියැවිණි. ඇෆ්ගන් සහෝදරයන්ට රැකවරණය දීමෙන් ඔවුන් සුරකින ලෙස පෂ්ටුන් ගෝත්‍රිකයන්ගෙන් ඉල්ලා ඇති අල් - සවාරි න්‍යෂ්ටික අවියෙන් තොරවීමට ඛ්මුදාව මෙහෙයවීමෙන් පකිස්තාන හමුදාව ඉන්දීය සතුරන්ගේ ගොදුරක් කරනු ඇතැයි පවසමින් පකිස්තාන හමුදාව මුෂාරෆ්ට එරෙහිව යොමු කිරීමට ද ප්‍රයත්න දරා ඇත.
රොයිටර්
</ART>
<ART>
රාජ්‍ය විරෝධී ඉස්ලාමීය කණ්ඩායමකට සහාය දුන් බ්‍රිතාන්‍ය ජාතිකයන් 3 ක් ඇතුලු ඊජිප්තුවේ 26 කට සිර දඬුවම්
කයිරෝහිදී
නීති විරෝධී ඉස්ලාමීය කණ්ඩායමකට දිරිදෙන අයුරින් ක්‍රියාකිරීම සම්බන්ධයෙන් බ්‍රිතාන්‍ය ජාතිකයන් තිදෙනකු ඇතුළු පුද්ගලයන් 26 දෙනකු සිරගත කිරීමට ඊජිප්තු බලධාරීන් පෙළඹී තිබේ. පූජක නායකත්වයෙන් යුත් ඉස්ලාමීය රජයක් ගොඩනැගීම සඳහා, පවත්නා ඊජිප්තු රජය පෙරළා දැමීම සඳහා කටයුුතු කරන ඉස්ලාමීය විමුක්ති පක්ෂයට ප්‍රචාරක සහාය ලබාදීම ඔවුනට එරෙහිව නැගුණු චෝදනාය. මෙම බ්‍රිතාන්‍යයන් තිදෙනා ඇතුළු ඊජිප්තු ජාතිකයන් අට දෙනෙකුට පස්වසරක සිරදඬුවම් නියම වූ අතර සෙස්සන්ට වසර 1 - 3 අතර සිරදඬුවම් පැනවිණ. නඩු විභාගයේ දී බ්‍රිතාන්‍ය ජාතිකයන්ගේ ඥාතීන්ට පමණක් අධිකරණ ශාලාවේ රැඳී සිටීමට අවසර ලැබිණි. තීන්දුව ප්‍රකාශ වී මෙන් පසු ඔවුන් නිදහස් කැරගෙන සියරට ගෙනයාමට අවශ්‍ය හැම දෙයක් ම සිදු කරන බව ඔවුන්ගේ ඥාතීන් ප්‍රකාශ කැර ඇත. නීති විරෝධී කණ්ඩායමේ අරමුණ දිරිගැන්වීම, එම කණ්ඩායමේ ප්‍රචාරක කටයුතුවලට සහාය වීම හා ප්‍රචාරක කටයුතුවලට යොදාගන්නා පරිගණකයක් සතුව තිබීම මෙම බ්‍රිතාන්‍ය ජාතිකයන්ට එරෙහිව එල්ලවුණු චෝදනායි. මෙම නඩු විභාගය අසාධාරණ වූවක් බව මානව හිමිකම් සංවිධානයක් කියා ඇත.
රොයිටර්
</ART>
<ART>
මානව හිමිකම් පිළිබඳ අමෙරිකා වාර්තාව බියකරු හීනයක් වගෙයි - චීනය
ජිනීවාහි දී
මානව හිමිකම් සම්බන්ධයෙන් අමෙරිකාව කුහක පිළිවෙතක පිහිටා කටයුතු කරන බව පෙන්වා දෙන චීනය ඒ සම්බන්ධයෙන් අමෙරිකාවට හිමි වාර්තාව, සුව පහසු නින්දකටවත් ඉඩ සලසන්නක් නොවන බව ප්‍රකාශ කැර තිබේ. ඉකුත් වසරේ චීන මානවහිමිකම් ක්‍රියාවලියේ පසු බෑමක් පවත්නා බවට චෝදනා කරන එ. ජා. සංවිධානයේ අමෙරිකානු තානාපති රිචර්ඩ් විලියම්සන්ට එ. ජා. මානවහිමිකම් කොමිසමේ වාර්ෂික සමුළුවේදී ප්‍රතිචාර දක්වමින් එ. ජා. සංවිධානයේ චීන තානාපති ෂා සුකාන් මේ බව කියා තිබේ. චීනයේ මානවහිමිකම් ගැන අමෙරිකාව වාර්තා පිළියෙළ කරන්නා සේම අමෙරිකානු මානවහිමිකම් උල්ලංඝනයන් ගැන චීනය ද ධවල පත්‍රිකාවක් පිළියෙළ කැර තිබෙන බව පැවසූ ෂා, රාත්‍රි නින්දට සූදානම්ව එය නොකිව යුතු බවට සිය නියෝජිතයන් අවවාද කරන්නේ එනිසා බියකරු හීන පෙනිය හැකි බැවිනැයි කියා ඇත. මාර්තු 01 දා බිජිංහි දී මෙම චීන වාර්තාව නිකුත් විය. අමෙරිකාවේ මිනීමැරුම්, ස්ත්‍රී දූෂණ, වාර්ගික ගැටුම් ආදිය පවතිද්දී ඔවුන් ලෝකයේ මානවහිමිකම් පොලිස්කාරයාගේ - භූමිකාව රඟපෑමට ප්‍රයත්න දරණ බව ෂා සිය කතාවේදී පැවසීය. වාර්ෂික වෙනස්කම්, පොලිස් කෲරත්වය හා රැඳවුම්කරුවන්ට අයථා ලෙස සැලකීම ආදිය සම්බන්ධයෙන් අමෙරිකාව සුප්‍රසිද්ධ යැයි පැවසූ ෂා, මේ සම්බන්ධයෙන් ලෝක වාර්තාවක් පවතින්නේ නම් ඔවුන් ශූරතාවය හිමි කරගන්නා බව ද කීවේය. ඒ සමගම මානවහිමිකම් ගැන කැඩපතක් ඉදිරියට ගොස් බලන ලෙසට අමෙරිකාවට යෝජනා කරන අතර චීනය දිළිඳු රටක් වුවත් අමෙරිකාවට එවන් කැඩපතක් නොමැති නම් චීනයට එය ලබාදිය හැකි බවද ඔහු කීය. මෙම සමුළුවේදී කියුබාවද මානවහිමිකම් උල්ලංඝනය ගැන අමෙරිකාව දැඩි දෝෂ දර්ශනයට ලක් කළේය.
කියුබාවේ වධහිංසා හා අවනඩු පවතින්නේත් ස්වාධීන අධිකරණ නැතිව මෙන් ම නඩු නැතිව ජනතාව සිරකරගෙන තිබෙන්නේ අමෙරිකාව සතු ගුවාන්ටනාමෝ නාවික කඳවුරු ප්‍රදේශයේ පමණක් බව කියුබානු නියෝජිතයා කීවේය. ගුවාන්ටනාමෝ කඳවුර එකම දේශපාලන සිරකඳවුරක් බවද ඔහු පැවසීය. රටවල් 44 ක පුද්ගලයන් 640 දෙනකු අමෙරිකාව විසින් ගුවාන්ටනාමෝ හි රඳවා තබාගෙන ඇත.
රොයිටර්
</ART>
<ART>
හයිටි ඇරිස්ටයිඩ් පාක්ෂිකයෝ සාමය ඉල්ලමින් යළි මතු වෙති
පෝට්....අයු.....ප්‍රින්ස්හිදී
මසකට පෙර හයිටි ජනාධිපති ධූරය ඉසිලූ ජීන් ඇරිස්ටයිඩ් රටින් පලායාමෙන් පසු යටගිය, ඔහුගේ "ලවාලස්ෆැමිලි" පක්ෂය පෙරේදා යළිත් මතු වූයේ ඝාතන, වධහිංසන හා නොරිස්සුම් වලට තිත තබන ලෙස නව රජයෙන් ඉල්ලා සිටිමිනි. පුවත්පත් සාකච්ඡාවට සහභාගි වූ පක්ෂයේ නායකයින් අතලොස්සක් මෙහිදී කියා සිටියේ ඇරිස්ටයිඩ් යළි බලයේ පිහිටුවීමට ඔවුන් කටයුතු කරන අතරම සාමය සමගිය වර්ධනය කරන බවය. සාමය හා ප්‍රජාතන්ත්‍රවාදය සඳහා සූදානම්බවත්, සිය පාක්ෂිකයන් දැනටම නිරායුදව ඇති අතර තවමත් අවිදරා සිටින සෙසු කොටස් නිරායුද කළ යුතු බවත් ඔවුහු රජයට කීහ.
69 හැවිරිදි අගමැති ජෙරාඩ් ලැටෝටුගෙන් ඉල්ලීමක් කරන ඔවුහු, සිරගතව සිටිය යුතු අපරාධකරුවන් විමුක්තිකාමීන් ලෙස හඳුන්වමින් උරෙනුර ගැටී ඔවුන් සමග ගමනේ යෙදීම අත්හල යුතු බව පෙන්වා දෙති.
රොයිටර්
</ART>
<ART>
<PIC>01. ඊශ්‍රායල් හමුදා විසින්, හමාස් නායක යසීන් ඝාතනය කිරීමේ සිද්ධිය හෙළා දැකීම පිණිස එක්සත් ජාතීන්ගේ ආරක්ෂක මණ්ඩලය හමුවට ගෙන ආ යෝජනාව සම්බන්ධව, සිය සභායකයන් හා සාකච්ඡා පවත්වා එක්සත් ජාතීන්ගේ සංවිධානයේ පලස්තීන තානාපති නසර් අල් - කිඩ්වාය මේ. (දකුණේ)</PIC>
<PIC>02. නැගෙනහිර චීන මුහුදේ පිහිටි සියායුස් සහ සෙන්කාකුස් යන කුඩා දූපත් වලට, චීනය සහ ජපානය යන රටවල් දෙකම අයිතිවාසිකම් කීම නිසා, දැන් මෙය අර්බූදයක් බවට පත් වී තිබේ. ඩියායුස් දූපතට ගොඩබට චීන ක්‍රියාකාරීන් හත් දෙනකු, ජපන් බලධාරීන් විසින් පසුගියදා අත් අඩංගුවට ගැනීමත් සමඟ, මෙම අර්බූදය තවත් උත්සන්න විය. බීජිංහි ජපන් තානාපති කාර්යාලය ඉදිරිපිට සටන් පාඨ රැගෙන විරෝධතාවන්හි නිරත චීන උද්ඝෝෂකයන් ඉල්ලන්නේ,'ඩියායුස්' දූපතෙන් ජපානය ඉවත් වෙනු" යනුවෙනි.</PIC>
<PIC>03. බර්ලින් සත්වෝද්‍යානයේ වෙසෙන මේ යෝධ පැන්ඩා ධේනුව, 19 හැවිරිදි යැං යැං ය. (දකුණේ) තරමක් දුරින් සිටින බාඩ් බාඩ් ඇගේ පිරිමි සහකරුවාය. මෙතෙක් පැටවකු බිහි කිරීමට සමත් නොවු යැං යැං ගර්භනී භාවයට පත් කළ හැකි එකම ක්‍රමය, චීන පැන්ඩාවන් කිහිප දෙනාගෙන් ලබාගත් 'ශුක්‍රාණු කොක්ටේලයක්' ඇගේ ගර්භාෂයේ තැන්පත් කිරීම බැව් විශේෂඥයෝ විශ්වාස කරති. පැන්ඩා ජනගහනය ලොවපුරා සීඝ්‍රයෙන් අඩු වෙන්නට පටන් ගෙන තිබේ.</PIC>
<PIC>04. නවදිල්ලි නුවර පිහිටි සිය නිල නිවාසය වෙත කැඳවූ ප්‍රවෘත්ති ඡායාරූප ශිල්පීන් සමඟ සුහද කතා බහේ යෙදී සිටින ඉන්දිය අගමැති අතල් බෙහාරි වජ්පායිය මේ. ළඟ එන මහ මැතිවරණයට මුහුණ දීමට, සූදානම් වන අගමැතිවරයා දේශීය සහ විදේශීය මාධ්‍යවේදීන්ට, විශේෂ තේ පැන් සංග්‍රහයක් ද පැවැත්වීය.</PIC>
සිනමා නළු ගෝවින්ද කොංග්‍රසයෙන් ඡන්ද සටනට
ඉන්දියාවේ පාලක බී. ජේ. පී. යත් විපක්ෂ කොංග්‍රසයත් ඉදිරි මැතිවරණ ජයග්‍රහණය පතා සිනමා නළු නිළියන් ද ආකර්ෂණය කැර ගනිමින් සිටී. මේ අනුව කොංග්‍රසය උතුරු බොම්බායේ විරාර් අසුන තරග කිරීමට එක්කැරගෙන ඇත්තේ හින්දි සිනමාවේ හාස්‍යෝත්පාදක රංගන ශිල්පියෙකු වන සුප්‍රසිද්ධ ගෝවින්දය. වත්මන් පාලනයේ ඛනිජ තෙල් කටයුතු පිළිබඳ ඇමති රාම් නාසික් පස්වරක්ම ජයගත් අසුන සඳහා ඔහුට එරෙහිව ගෝවින්ද මෙවර සටන්වදී. ඔහු කොංග්‍රසයට එක්වන්නේ එහි අනාගාමී පිළිවෙත හා එය සිය මවගේ ද පක්ෂය වන බැවිනැයි ගෝවින්ද කියා ඇත.
<PIC>06. තහනම් අවි බැහැර කිරීම, බටහිර සමග සුහදත්වය හා අල් - කයිඩා ත්‍රස්තවාදය දුරැලීමට සහාය දීම තුළින් ලිබියාව ලෝක ප්‍රජාවගේ පිළිගැනීමට ලක්ව ඇති බව තහවුරු කැරෙමින්, බ්‍රිතාන්‍ය අගමැති ටෝනි බ්ලෙයාර් ලිබියානු ජනාධිපති මුවම්මර් ගඩාෆි ට සුබ පැතූ අවස්ථාවයි මේ. ටෝනි බ්ලෙයාර් පෙරේදා ලිබියානු සංචාරයක් සඳහා එරටට පැමිණියේය.</PIC>
</ART>
<ART>
<PIC>ටොන් 2500 ක් බර 'සිසිලා' යුද නැව 1968 නිෂ්පාදනය කළද 1993 දී සේවයෙන් ඉවත් කැරිණ. පෙරේදා නිරිතදිග එංගලන්තයේ විට්සෑන්ඩ් බොක්කේදී පාලිත පිපිරුම් කීපයකින් මේ රාජකීය යුද නැව මූදුපත්ලට ගිලා බස්සන ලදී. විනාඩි පහක් තුළදී ගිලී ගිය මේ නෞකාව මගින් බ්‍රිතාන්‍යයේ පළමුවන කෘතිම 'කිමිදුම් පරය' නිර්මාණය කැරෙනු ඇත.</PIC>
<PIC>හමාස් හිටපු නායක යාසීන් ඝාතනය සම්බන්ධයෙන් බීරුට්හි පැවති රැලියකදී ලෙබනනයේ හමාස් නායක ඛලෙඩ් මෙෂාල් (දකුණේ) සමග මේ කතාබහක යෙදී සිටින්නේ ලෙබනන හිස්බුල්ලා නායක ෂික් හසන් නස්රල්ලාය. (වමේ) හමාස් සංවිධානය යටතේ ක්‍රියාත්මක වීමට හිස්බුල්ලාවරුන් මෙහිදී කැමැත්ත පළ කර තිබේ.</PIC>
<PIC>ජර්මනියේදී සිය බිරිය හා තවත් සිවු දෙනකු ඝාතනය කිරීමේ සැකකරුවකු වන අලි ගොබෙලෙක් අත්අඩංගුවට ගැනීමට තුර්කි පොලීසිය ප්‍රයත්න දරද්දී ඔහු හිසට වෙඩි තබාගෙන සිය දිවි හානි කැර ගන්නා බවට තර්ජනය කළ අවස්ථාවයි මේ. පොලීසියට යටත් නොවූ ඔහුගේ පයකට වෙඩි තබා ඔහු මෙල්ල කැරගැනීමට පොලීසිය සමත් විය.</PIC>
<PIC>මතභේදකාරී තායිවාන ජනාධිපතිවරණයේ නිල ප්‍රතිඵල නිකුත් කිරීමෙන් පසුවද ජනාධිපති චෙන් ෂුයි බියන්ගේ කාර්යාලය අබියසට රැස්වූ විපක්ෂ කුවෝමින්ටාන් ජාතික පක්ෂ ක්‍රියාකාරීන්ගේ විරෝධතාව මැඩලීමට අරගල මර්දන පොලීසිය ප්‍රයත්න දරන අයුරුයි මේ.</PIC>
<PIC>පෙරේදා පැවති ඉන්දීය රූ රැජින තරගයෙන් ජයගත් තනුෂ්රී දත්තා (මැද) හා දෙවන තෙවැනි තැන් හිමිවූ ලක්ෂ්මී පණ්ඩිත් (ද) හා සයලි භාගත් මඳ සිනා පෑ අයුරුයි මේ. 21 හැවිරිදි දත්තා ලෝක රූ රැජන තරගය ද 22 හැවිරිදි පණ්ඩිත් විශ්ව රූ රැජන තරගය හා 21 හැවිරිදි භාගත් මිහිකත රූ ඹජන තරගයද නියෝජනය කැරෙන බව ප්‍රකාශිතය.</PIC>
</ART>
<ART>
සදාම් හුසේන්ට එරෙහි නඩු විභාගයට සුප්‍රසිද්ධ ප්‍රංශ නීතිඥයෙක් පෙනී සිටියි
ලන්ඩනයේදී හා පැරීසියේදී
අමෙරිකානු හමුදාවට සදාම් හුසේන් ග්‍රහණයට ගත හැකි වන පරිද්දෙන් ඔහු සැඟවී සිටි ස්ථානය අනාවරණය කැර ඇත්තේ සදාම්ගේම සමීපතම ආරක්ෂකයෙකු යැයි බී. බී. සී. වැඩසටහනකින් ප්‍රකාශ කර ඇත. සදාම්ට එරෙහි නඩු විභාගයේදී ඔහු වෙනුවෙන් පෙනී සිටින බව සුප්‍රසිද්ධ ප්‍රංශ නීතිවේදියෙකු ඒ අතර ප්‍රකාශ කැර තිබේ. බී. බී. සී. යේ පැනොරාමා' වැඩසටහනින් කියා ඇති පරිදි ඉකුත් දෙසැම්බරයේදී අමෙරිකානු හමුදාව විසින් අත්අඩංගුවට ගෙන ප්‍රශ්න කිරීමේදී සදාම්ගේ ආරක්ෂකයකු වූ ඊබ්‍රහිම්- ඔමාර්- අල්- මස්ලිම් විසින් සදාම් සැඟවී සිටි තැන අනාවරණය කැර ඇත. බැග්ඩෑඩය බිඳවැටීමෙන් පසු සදාම් නගරය අත්හැර පලා යන විට ඔහු සමඟ එකම රියේ ගමන් ගත් මස්ලිම් ට සදාම් ගැන තොරතුරක් සපයන්නකුට ප්‍රදානය කැරෙන බව පැවසුණු ඩොලර් මිලියන 25 හේ ත්‍යාගය හිමි නොවන්නේ ඔහු සිය කැමැත්තෙන් තොරතුරු අනාවරණය නොකිරීම නිසා බවද කියා තිබේ.
මස්ලිම් සදාම්ගේ ආරක්ෂක ජාලයේ හා ෆිඩෙයින් බලකායේ ලුතිනන්වරයකු විය. සදාම් ග්‍රහණයේ ඔත්තුකරු පිළිබඳව අමෙරිකාවෙන් කිසිත් ප්‍රකාශ වී නැති අතර මෙම බී. බී. සී. ප්‍රකාශය තහවුරු කැරෙන ස්වාධීන අනාවරණයක්ද මෙතෙක් සිදුව නැත.
මේ අතර 66 හැවිරිදි සදාම් ගෙන් ප්‍රශ්න කරන සී. අයි. ඒ. ආයතනය ඉරාකයේදීම ඔහුගේ නඩු විභාගය පැවැත්වෙනු ඇතැයි ප්‍රකාශ කර තිබේ. මෙම නඩු විභාගයේදී ඔහු වෙනුවෙන් පෙනී සිටීමට ඔහුගේ බෑණනුවන් විසින් තමා තෝරාගෙන ඇතැයි ජේකස් වර්ගස් නම් ප්‍රංශ නීතිවේදියා ප්‍රකාශ කැර ඇත. මේ නීතිවේදියා නාසි යුද අපරාධකරු ක්ලාවුස් බාබි හා ගරිල්ලා නායක කාලෝස් ද ජැකෝල් වෙනුවෙන් පෙනී සිටීමෙන් ලොව ප්‍රසිද්ධියට පත් අයෙකි. යුද අපරාධ අධිකරණයකින් මානුෂික විරෝධී සමූහ ඝාතන පිළිබඳව සදාම්ට එරෙහිව නැගී ඇති චෝදනා විභාග කැරෙනු ඇති බවත් මෙහිදී ජේකස් මූලික ප්‍රංශ නීතිවේදීන් කණ්ඩායමක් ඔහු වෙනුවෙන් පෙනී සිටින බවත් ප්‍රකාශිතය. මෙහිදී 1980 ගණන්වල සදාම්ට සහාය පලකිරීමේ අමෙරිකානු පිළිවෙත පදනම් කර ගනිමින් වගඋත්තරකරු වෙනුවෙන් කරුණු දැක්වීමේ ක්‍රමෝපායක් ජේකස් වර්ගස් විසින් අනුගමනය කරනු ඇති බවත් එහිදී 20 වසරකට පෙර එවකට අමෙරිකානු ජනාධිපති රොනල්ඩ් රේගන් ගේ නියෝජිතයකු ලෙස සදාම් බැහැ දැක හමුදා හා වාණිජ සබඳතා ගොඩනගා ගැන්මට පියවර ගත් රාජ්‍ය ලේකම් ඩොනල්ඩ් රම්ස් ෆෙල්ඩ් ද සාක්ෂියට කැඳවනු ඇති බවත් කියා තිබේ.
රොයිටර්
</ART>
<ART>
බංග්ලාදේශය - 2006 පෙර රජය ඉවත්වන්නේ නෑ:
පංච විපක්ෂ සන්ධානය තර්ජනය විකල් නන් දෙඩවිල්ලක්
- පාලක පක්ෂය කියයි
ඩකාහිදී
අප්‍රේල් 30 දාට පෙර බංග්ලාදේශ ජාතික පක්ෂය පාලන බලයෙන් ඉවත් විය යුතු බවට කැරෙන පංච විපක්ෂ සන්ධානයේ තර්ජනය විකල් නන්දෙඩවිල්ලක් බව ප්‍රකාශ කරන පාලක පක්ෂය, සිය පස් අවුරුදු පාලන සමය නිම වන 2006 ට පෙර රජය ඉවත් නොවනු ඇති බව කියා තිබේ. මේ අතර ඉකුත් සිකුරාදා පැවැත් වූ 34 වැනි බංග්ලාදේශ නිදහස් දිනය සැමරීමෙන් පසු පෙරේදා පාලක පක්ෂයේ ශක්තිය පෙන්වීමට අග නගරයේ මහ රැලියක් පැවැත්වීමටද නියමිතව තිබිණි. විපක්ෂ අවාමිලීගය මාර්තු 30 දා (හෙට) ඩකා නගරයේ රාජ්‍ය විරෝධී මිනිස් දම්වැලක් ක්‍රියාත්මක කිරීමට සැලසුම් කැර ඇත. තවද අප්‍රේල් 7 හා 8 දෙදින මහ වැඩ වර්ජනයකටද ඔවුහු අර අඳිමින් සිටිති. රජයේ අවසානය සනිටුහන් කරන මළ බෙර හඬ දැන් නැඟී ඇති බවද ඔවුහු කියති.
ඒ.එෆ්.පී.
</ART>
<ART>
පකිස්ථානය -
අල්ඛයිඩා ත්‍රස්තවාදීන් හමුදා භටයන් 8 ක් අමු අමුවේ මරාදැමීම ගැන දැඩි විරෝධය
වනාහිදී
පකිස්තානයේ ඇෆ්ගන් දේශසීමාවේ පිහිටි වසිරිස්තානයේ පකිස්තාන හමුදාවෙන් සිදුකැරෙන අල්ඛයිඩා සැකකරුවන් වැටලීම් මෙහෙයුම සඳහා රැකවල් ලා සිටි හමුදා රිය පෙළක් අල්ලාගත් ත්‍රස්තවාදීන් හමුදා භටයන් අට දෙනෙකු අමු අමුවේම ඝාතනය කිරීම පකිස්තානය දැඩි සේ හෙලා දැක ඇත. අල්ලා ගත් සෙබළුන්ගේ දෑත් පිටුපසට තබා බැඳ එක එල්ලේම හිසට වෙඩි තබා ඝාතනය කැර ඇත්තේ ඉකුත් සඳුදා වන අතර, ඔවුන්ගේ මළ සිරුරු අගලක තිබී හමු වී ඇත්තේ පසුගිය සිකුරාදාය.
මෙය අමු අමුවේ සිදුකළ මිනිස් ඝාතනයක් බව හඳුන්වන හමුදා ප්‍රකාශකයා, දෙස් විදෙස් සටන්කාමීන් දැන් මැනවින් හඳුනාගෙන ඇති අතර ඔවුන් පසුපස හඹා යමින් සිටින බව කියා තිබේ. වසිරිස්ථාන මෙහෙයුමේ අවසන් අදියර දැන් ක්‍රියාත්මක වෙමින් පවතින අතර මෙහෙයුමේ අරමුණ මුලුමනින්ම පාහේ සාක්ෂාත් කැර ගැන ඇතැයිද ඔහු කීය.
මේ වනවිට සැකකරුවන් 160 දෙනෙකු පමණ රඳවාගෙන ඇති අතර, ආයුධ හා වෙනත් මෙවලම් රැසක් ද අත්අඩංගුවට ගෙන තිබේ.අල් ඛයිඩා සැකකරුවන් 60 දෙනෙකු පමණ ඝාතනය කළ බවත් තවත් විශාල පිරිසක් තුවාල ලබන්නට ඇති බවත් ප්‍රකාශිතය. තුවාල ලැබ පලාගියවුන් අතර උස්බෙකිස්තාන ඉස්ලාමීය ව්‍යාපාරයේ නායක තහීර් යුල්දාෂේව් සිටින බවද ප්‍රකාශ විය. ඔහු ඉහළ පෙළේ අල් ඛයිඩා නායකයෙකු ලෙස සැලකේ. මේ අතර සටන්කාමීන් විසින් ග්‍රහණයට ගෙන ඇති රජයේ සෙබළුන් 14 දෙනෙකු මුදා හැරීමට ඔවුන් කැමැත්ත පලකැර ඇතැයි ගෝත්‍රික නායකයන් ප්‍රකාශ කැර තිබේ. මේ මුදාහැරීම සඳහා සටන්කාමීන් පොළඹවා ගත් බව ඔවුන් කියා ඇත.
රොයිටර්
</ART>
<ART>
නේපාලය -
මාඕවාදී කැරැල්ල විසැඳීමට එ.ජා. සංවිධානයේ මැදිහත් වීමකට නේපාල රජය විරුද්ධයි
කත්මන්දුහිදී
නේපාලයේ මාඕවාදී ගරිල්ලන් සමඟ කඩිනමින් සාම කතාබහට එළැඹීමේ වාතාවරණයක් නැති බවත්, මාඕවාදී කැරැල්ල විසඳාලීම සඳහා කැරලිකරුවන් අපේක්ෂිත පරිදි එක්සත් ජාතීන්ගේ මැදිහත් වීමකට තමන් විරුද්ධ බවත් නේපාල රජය කියා තිබේ.
පවතින තත්ත්වයන් යටතේ මාඕවාදීන් සමග සාකච්ඡාවට පිවිසිය නොහැකි බව ස්වදේශ කටයුතු ඇමැති කමල් තාපා කියා තිබේ. ඒ සමඟම මාඕ ප්‍රශ්නය නේපාලයේ අභ්‍යන්තර ප්‍රශ්නයක් බැවින් කිසිදු ජාත්‍යන්තර සංවිධානයක් එය විසඳීමට මැදිහත් නොවිය යුතු බවද ඔහු කීවේය. මීට ඉහතදී කැරලි නායක පුෂ්ප කමල් දාල් ප්‍රචණ්ඩ විසඳුමක් පතා එ.ජා. සංවිධානයේ මැදිහත් වීමක් ඉල්ලා තිබිණි. ඉකුත් අගෝස්තුවේ බිඳ වැටුණු සාකච්ඡා යළි අරඹන ලෙස එ.ජා. මහ ලේකම් කොෆි අන්නන්ද රජය හා කැරලිකරුවන්ගෙන් ඉල්ලා ඇත. එහෙත් රජය පවසන්නේ කැරලිකරුවන් සමඟ සාකච්ඡා ඇරඹීම ඔවුන්ට ශක්තිමත් වීමට කාලය ලබා දීමක් බවය. මේ අතර මාඕවාදීන් සමඟ රජය සටනක නියැලී සිටියත් මානව හිමිකම් ගරු කරන බවද, ආරක්ෂක හමුදාවන්ට ජිනීවා සම්මුතියට අනුව කටයුතු කිරීමට උපදෙස් දී ඇති බවද රජය ප්‍රකාශ කරයි. වගවිභාගයක් නැතිව කැරලිකරුවන් අත්අඩංගුවට නොගන්නා අතර, ග්‍රහණයට ගත්තවුනට වධ හිංසා නොකරන බවද අගමැති සූරිය බහදුර් තාපා පැවසීය.
කැරලිකරුවන් විසින් අත්අඩංගුවට ගෙන ඇති හමුදා සෙබළුන් නිදහස් කැර ගැනීම කෙරෙහි රජයේ අවධානය යොමු වී ඇත. එහෙත් මානව හිමිකම් සංවිධාන පවසන්නේ දෙපාර්ශවයේම අය අන්‍යොන්‍ය පිරිස් පැහැරගෙන යමින් සිටින බවය.
ඒ. එෆ්. පී.
</ART>
<ART>
ඉන්දියාව
ඉන්දු - අමෙරිකා යුද පෙරහුරුව මිසෝරාම් ප්‍රාන්තයේදී ඇරැඹේ
මිසෝරාමයේදී
 'යුද පෙරහුරුව' මේ සති අන්තයේ ඇරඹෙන ඉන්දු- අමෙරිකා හවුල් යුද අභ්‍යාසයක සංකේත නාමයයි. ඉන්දියාවේ මිසෝරාම් ප්‍රාන්තයේ ඝන වනාන්තරයේදී මේ යුද අභ්‍යාසය පැවැත්වෙන අතර අප්‍රේල් 17 දක්වා එය ක්‍රියාත්මක වනු ඇතැයි පැවසේ. මෙහිදී සම්ප්‍රදායික නොවන සටන් ක්‍රම ගැන අමෙරිකානු පාබල හමුදාවට විශේෂ පුහුණුවක් ලබා දෙනු ඇතැයි ද බ්‍රිගේඩියර් පොන්වාර් පැවසීය. මිසෝරාමයේ කැරලි නාශක කැලෑ යුද ශිල්ප පාසල මගින් මෙම යුද අභ්‍යාසය මෙහෙයවයි. 'ගරිල්ලකු ලෙස ගරිල්ලන්ට එරෙහිව සටන් වැදීම' මෙම ශිල්පායතනයේ ආදර්ශ පාඨයයි. මිසෝරාමය කැරලි කණ්ඩායම් 30 කට පමණ වාසභූමිය වී ඇත. මෙම පෙර පුහුණුවට අමෙරිකානු සෙබළුන් 100 ක් පමණ සහභාගි වනු ඇත. ඉන්දීය සෙබළුන් 120 ක් පමණ ද ඊට එක්වීමට නියමිතය. දෙරට අතර සමීප හමුදාමය සබඳතා යටතේ මේ පෙරහුරුව පැවැත්වෙයි.
</ART>
<ART>
ඊශ්‍රායලය -
අගමැති ෂැරොන්ට එරෙහිව දූෂණ – වංචා නඩුවක්
ජෙරුසෙලමේදී
දිගු කාලීන දූෂණ වංචාවක් සම්බන්ධයෙන් ඊශ්‍රායල් අගමැති ඒරියල් ෂැරොන්ට නඩු පැවරීමට ඊශ්‍රායලයේ ප්‍රධාන චෝදක නිලධාරියා පියවර ගෙන ඇති අතර, ෂැරොන් වරදකරු වුවහොත් අගමැති ධූරයෙන් ද නෙරැපෙනු ඇතැයි ඊශ්‍රායල් රූපවාහිනී සේවාවක් පැවසීය. එඩ්නා ආබල් නම් ප්‍රධාන චෝදක නිලධරයා විසින් චෝදනා පත්‍රය සකස් කරනු ලබමින් සිටින අතර එය ෂැරොන්ට එරෙහිව නඩු පැවරීමට තරම් හේතු ඇත්දැයි තීරණය කිරීම පිණිස නීතිපති මෙනාචම් මසූස් ට ඉදිරිපත් කැරෙනු ඇත.
ආබෙල්ගේ නිර්දේශයන් මත ෂැරොන්ට එරෙහිව නඩු පවරන්නේ ද යන්න තීරණය කිරීමට නීතිපතිවරයාට මාස කීපයක් ගතවනු ඇතැයිද සැලකේ. ආබෙල් පවසන්නේ ෂැරොන්ගේ පුතු ගිලාඩ් මැදිහත්, දේපොළ කටයුතු පිළිබඳ අල්ලස් ගැනීමේ සිද්ධියක් සම්බන්ධයෙන් ෂැරොන්ට චෝදනා කිරීමට තරම් ප්‍රමාණවත් සාධක තිබෙන බවය. මසූස්ගේ තීරණය අනුව ෂැරෝන් මේ පිළිබඳ අදහස් දක්වනු ඇතැයිද ප්‍රකාශිතය.
රොයිටර්
</ART>
<ART>
ඉන්දියාව -
සාම්ප්‍රදායික කොන්ග්‍රස් පාක්ෂිකයෝ මෙවර දැඩිමතධාරීන්ට ඡන්දය දෙති
බොම්බායේදී
සම්ප්‍රදායිකව ඉන්දීය කොංග්‍රස් පක්ෂය වෙනුවෙන් ඡන්දය ප්‍රකාශ කළ බොම්බායේ දසදහස් ගණනක මුස්ලිම් ජාතිකයන් මෙවර දැඩි මතධාරී හින්දු දේශපාලන පක්ෂවලට සිය ඡන්දය ප්‍රකාශ කරන බවට සපථ කොට ඇත. මුස්ලිම් ප්‍රජාවගේ මන්දගාමී සංවර්ධනයට හා අඩු අධ්‍යාපනයට කොංග්‍රසය හේතුවී ඇති බව ඔවුන්ගේ මතය වී තිබේ. මේ අනුව භාරතීය ජනතා පක්ෂයට හා දැඩි මතධාරී හින්දු ෂිවා සේනා පක්ෂයට ඔවුන්ගේ ඡන්දය ලබා දීමට තීරණය කැර ඇති බව සමස්ත ඉන්දීය මුස්ලිම් සංවිධානය කියා ඇත.ඉකුත් 50 වසර තිස්සේ කොංග්‍රසය ඔවුන්ගේ ඡන්ද ලබාගත්ත ද මුස්ලිම් ප්‍රජාවට කළ කී දෙයක් නැතැයි ඔවුහු කියති.
ඒ.එෆ්.පී.
</ART>
<ART>
බෝම්බ පිපිරීමකින් චෙච්නියානු ජනපති මිය යයි
මොස්කව්හි දී
චෙච්නියානු අගනගරය වන ග්‍රොස්නිහි පැවති උත්සවයකට සහභාගි වෙමින් සිටි එරට ජනාධිපති අහමඩ් කඩිරෝව් එහි දී ඇති වු බෝම්බ පිපිරීමකට ගොදුරුවීමෙන් පෙරේදා මිය ගියේය. නාසි ජර්මනියට එරෙහිව 1945 දී ලත් ජයග්‍රහණය සමරනු වස් පැවති එම උත්සවයේ දී ජනාධිපතිවරයා සිටි මණ්ඩපයෙහි ඇටවුණු මෙම බෝම්බ පිපිරීමෙන් තවත් හය දෙනෙක් මියගොස් 50 කට අධික පිරිසක් තුවාල ලැබූහ. චෙච්නියානු ගරිල්ලන්ගේ ක්‍රියාවක් ලෙස සැලකෙන මෙම බෝම්බ පිපිරීමෙන් මිය ගිය සෙස්සන් අතර, කලාපයේ රුසියානු හමුදා බාර ආඥාධිපති ජෙනරාල්, වැලරි බර්නොව්, ජනාධිපති කඩිරෝව් ගේ ආරක්ෂක නිලධාරීන් දෙදෙනෙක් රොයිටර් වාර්තා කරුවෙක් හා අටහැවිරිදි දැරිවියක ද සිටින බව ප්‍රකාශිතය. ඝාතනය වූ ජනාධිපතිවරයාගේ අවමංගලෝත්සවය ඔහුගේ උපන් බිමේ දී සිදු කැරෙනු ඇතැයි ප්‍රකාශ වී තිබිණ. ඔහුගේ අභාවයෙන් ඇති වූ හිඩැස පියැවීමට රුසියානු බලධාරින්ට ලේසිපාසු නොවනු ඇතැයි ද පැවසී තිබේ.52 හැවිරිදි හිටපු මුස්ලිම් පූජකවරයෙකු වූ ආමඩ් කඩිරෝව් රුසියාවට පක්ෂපාතිව කටයුතු කළ අතර අනාගත චෙච්නියානු බලකණුවක් ලෙස සැලකිණ. එහෙත් චෙච්නියානු ගරිල්ලන්ට ඔහු පිල්මාරු කළ දෝහියෙකු විය. ඉකුත් වසරේ දී රුසියානු අනුග්‍රහය මැද ජනවරිමින් පත් චෙච්නියානු ජනාධිපති කඩිරෝව් ගේ මෘත දේහය සෙන්ටොරෝයි හි දි මිහිදන් කැරෙනු ඇතැයි විශ්වාස කෙරේ. පළමු චෙච්නියානු යුද්ධයේ දී මුස්ලිම් ප්‍රජාවගේ අධ්‍යාත්මික නායකයා බවට පත් හෙතෙම, රුසියාවට එරෙහිව ශුද්ධ යුද්ධයක් ප්‍රකාශයට පත් කළ නමුදු පසුව සෙසු කැරලි නායකයන්ගෙන් ඉවත් වූයේ ඔවුන් විදෙස් උපකාර මත දැඩිසේ යැපෙන බවට චෝදනා නගමිනි. පසුව ප්‍රසිද්ධියේ ම රුසියානු හිතවාදී බවක් ගොඩනගාගත් ඔහු රුසියානු ජනාධිපති පුටින් විසින් මොස්කව් අනුග්‍රහය ලත් චෙච්නියානු පාලනයේ ප්‍රධානියා ලෙස පත් කරනු ලැබිණි. කඩිරෝව් කෙතරම් රුසියානු හිතවාදී වී ද යත් ගරිල්ලා නායකයින් බොහෝ දෙනකු සමග සාමාන්‍ය සෙබළුන් විශාල පිරිසක් අවි බිම තැබීම සඳහා පොළඹවා ගැන්මට ඔහු සමත් විය. ඔහුගේ පුත් රාම්සාන් කැරලිකරුවන්ට එරෙහිව ප්‍රබල හමුදාවක් ගොඩනැගූ අතර සමහර විට රුසියානු බලකාය වෙනුවට යොදාගනු ලැබුණේ ඔවුන්ය. මෙම තත්ත්වය යටතේ ඔහු ඝාතනය වීම රුසියාවට වැදුණු බලවත් පහරක් ලෙස සැලකී තිබේ. ඔහුගේ මරණයෙන් චෙච්නියාවේ දේශපාලන රික්තයක් මතුව ඇති බවත් ඒ හිඩැස පියවීමට යමෙකු සොයාගැන්ම අති දුෂ්කර බවත් රුසියාවෙන් පැවසී ඇත.
රොයිටර්
</ART>
<ART>
ඉන්දීය මහ මැතිවරණය ඊයේ අවසන් ඡන්ද ගණන්කිරීම 13 දා
කල්කටාවේ දී
ඉන්දීය මහ මැතිවරණයේ පස්වැනි හා අවසන් අදියර ඊයේ පැවැත්වුණු අතර එහි දී පාලක භාරතීය ජනතා පක්ෂය හා විපක්ෂ කොංග්‍රසය අතර කරටකර තත්ත්වයක් පවතිනු ඇතැයි ප්‍රකාශ වී තිබිණ. තෙසතියක මැතිවරණ ක්‍රියාවලියේ අවසානය සනිටුහන් කළ ඊයේ ප්‍රාන්ත 16 ක මිලියන දෙසීයක ජනතාවක් ඡන්දය ප්‍රකාශ කිරීමට සුදුසුකම් ලැබ සිටියහ. බැහැරගත හා සීමිත මත විමසුම් වලින් කියැවුණේ අගමැති අතාල් බිහාර් වජ්පායීගේ පාලක සභාගය පාර්ලිමේන්තුවේ බහුතර බලයක් ලබනු ඇති බවය. ඊයේ ආසන 182 ක් වෙනුවෙන් පැවති ඡන්ද විමසීමේදි ඉන් 1/3 ක් පමණ ඔවුන් ලබනු ඇතැයි කියැවිණ. ඊයේ දිනයේ තමිල්නාඩුව, කේරළය, දිල්ලි අගනුවර, උත්තර් ප්‍රදේශ් හි කොටස් කීපයක් හා බටහිර බෙංගාලය ද මැතිවරණය පැවැත්වුණ ප්‍රදේශයන්ය. ඉන්දියාවේ උසම ස්ථානයක පිහිටි ඡන්ද මධ්‍යස්ථානයට හිමිකම් කියන ලඩක් ප්‍රදේශයේ ඡන්ද විමසිම ද ඊයේ සිදුවිය. මහමැතිවරණයේදී විපක්ෂ කොංග්‍රසය ද අපේක්ෂිත පමණට වඩා ප්‍රගතියක් දක්වා තිබිණ. සමස්ත මැතිවරණයේ ඡන්ද ගණනය 13 දා සිදු කැරේ.
රොයිටර්
</ART>
<ART>
පිලිපීන ජනපතිවරණය ප්‍රචණ්ඩ ක්‍රියා මැද
මැනිලාහිදී
පිලිපීන ජනාධිපතිවරණය ඊයේ පැවති අතර එය ආරම්භ වූයේ ප්‍රචණ්ඩ ක්‍රියාවලින් 17 දෙනකු ඝාතනය වී ඇති බවට ලැබුණු තොරතුරු මැදය. ජනාධිපතිවරණයෙන් වත්මන් ජනපතිනි ග්ලොර්යා මැකපගල් අරෝයෝ ජයගනු ඇතැයි පුරෝකතනය වී ඇති අතර ඇගේ ප්‍රධාන ප්‍රතිවාදියා වන්නේ සිනමා නළු ෆර්නැන්ඩෝය පෝ ය. මීට අමතරව තවත් අපේක්ෂකයෝ තිදෙනෙක් ද ජනාධිපති පොරයට එක්ව සිටිති. ඉස්ලාමිය සටන් කාමීන්ගෙන් එල්ලව තිබෙන තර්ජන නිසා අගනගරයේ පමණක් විශාල පොලිස් හා හමුදා ආරක්ෂාවක් යොදා තිබිණ. දින 90 ක ඡන්ද ව්‍යාපාරය තුළ දී අරගලවලින් 100 දෙනකු පමණ මියගොස් තිබිණ.
පිලිපීනයේ මිලියන 43 ක ඡන්ද දායක පිරිසක් ඊයේ ඡන්ද ප්‍රකාශනයට නියමිත විය. මැතිවරණයෙන් 64 හැවිරිදි පෝ පරාජය කරමින් 57 හැවිරිදි අරෝයෝ ජයග්‍රහණය කළ හොත් ඇයට තවත් හයවසරක කාලයක් ජනාධිපති ධූරය ඉසිලීමට හැකිවනු ඇත. කෙසේ වෙතත් ඡන්ද ගණනය නිම කිරීමට මසක් පමණ ගතවනු ඇතැයි පැවසේ.
රොයිටර්
</ART>
<ART>
කාබුල් අගනුවරදී ගල්ගසා පිහියෙන් ඇන විදේශිකයන් දෙදෙනකු මරා දමලා
කාබුල්හි දී
ඇෆ්ගනිස්තානයේ කාබුල් අගනුවරදී පෙරේදා රාත්‍රියේ විදේශිකයන් දෙදෙනකු ගල් ගැසීමෙන් හා පිහියෙන් ඇනීමෙන් ඝාතනය කැර ඇතැයි රාජ්‍ය බලධාරින්ගෙන් ප්‍රකාශ වී තිබේ. මින් එක් අයකු ස්විස් ජාතිකයකු බව ඔහු සතු විදේශ ගමන් බල පත්‍රයෙන් අනාවරණය වී ඇතත්, අනෙකා කවර ජාතිකයෙකු දැයි හඳුනාගෙන නැත. දෙදෙනාගේ ම හිස්වලට ගල් හා ගඩොල්වලින් පහරදී තිබිණ. ඊට අමතරව පිහියෙන් ඇනීමෙන් ඇති වූ තුවාල ද තිබිණ. එක් අයෙකුගේ ගෙල වටා කඹයක් බැඳ තිබී ඇත. ඔවුන් ගල්ගසා පිහියෙන් ඇන ඝාතනය කළේ කවරෙකු ද? ඒ මන්ද යන්න සෙවීමට පරීක්ෂණයක් සිදු කැරෙන බවද ප්‍රකාශිතය.
රොයිටර්
</ART>
<ART>
අමෙරිකාව ත්‍රස්ත රාජ්‍යයක් වෙනිසියුලානු ජනපති කියයි
කැරකස්හි දී
කියුබාව මත පැනවුණු සම්බාධක උග්‍ර කැරෙන අයුරින් යෝජිත නව අමෙරිකානු සැලැස්ම දැඩිසේ හෙලා දකින වෙනිසායුලානු ජනාධිපති හියුගෝ චාවේස් අමෙරිකාව ත්‍රස්ත රාජ්‍යයක් ලෙස හැඳින් විය. පෙරේදා, රූපවාහිනිය ඔස්සේ මේ බව ප්‍රකාශ කළ ඔහු කියුබානු - වෙනිසියුලානු වෙළෙඳ හා වෙනත් සබඳතා වැඩි දියුණු කරන බවද කීවේය. කැස්ත්‍රෝ විරෝධි අභ්‍යන්තර කොටස්වලට දැඩි සහායක් ලබාදීමට හා සම්බාධක මතින් එරට පීඩනයට ලක් කිරීමට අමෙරිකාව දරණ තැත චාවේස්ගේ ගැරහුමට ලක්විය. එම ක්‍රියාවලිය රාජ්‍ය ත්‍රස්තවාදය බව ඔහු කීවේය. කැස්ත්‍රෝ රජය පෙරලීමට, ඔහු ඝාතනය කිරීමට හා ප්‍රචණ්ඩත්වයට ජනතාව පෙළඹීම සැබවින්ම රාජ්‍ය ත්‍රස්තවාදයක් බව ඔහු කීය. කියුබාව සමග වෙනිසියුලාව සමීප සබඳතා පැවැත්ම අමෙරිකාවේ නොසතුටට හේතු වී ඇත්තකි. වෙනිසියුලාව කියුබාවේ විශාලම වෙළෙඳ හවුල් කරුය. එරටින් කියුබාවට විශාල වශයෙන් සහනශීලි පදනමකින් තෙල් සැපයෙයි. ඒ වෙනුවට කියුබානු වෛද්‍යවරුන් ක්‍රීඩා උපදේශකයන් හා වෙනත් විශේෂඥයන් වෙන්සියුලාවේ සේවය කරන බව ප්‍රකාශිතය. මෙහිදී ඉරාක යුද සිරකරුවන් අමෙරිකානුවන් අතින් වධබන්ධනයට ලක්වීම ගැන අදහස් දැක් වූ චාවේස්, එවන් අමෙරිකාවකට කියුබාවේ මානව හිමිකම් විවේචනය කිරීමට සදාචාරත්මක අයිතියක්් නැතැයි පැවසීය.
ත්‍රස්තවාදින් හා ත්‍රස්ත රාජ්‍යයන්ගේ ලැයිස්තුවක් සතුව ඇතැයි පවතින අමෙරිකානු ත්‍රස්ත රාජ්‍ය ඔවුන්ගේ නම එහි මුලටම යොදා ගනු යෙහෙකි යැයි ඔහු කියා සිටියේය.
රොයිටර්
</ART>
<ART>
මහා වැඩවර්ජනයකින් බංගලාදේශයේ (සියලු කටයුතු අඩපණවෙයි)
ධකාහිදී
බංගලාදේශයේ විපක්ෂ අවාමිලීගයේ ප්‍රබල කම්කරු අංශ ප්‍රධානී, පාර්ලිමේන්තු මන්ත්‍රී ආසනුල්ලා මාස්ටර් ඝාතන සිද්ධියෙන් පසු මතුව ඇති නොසන්සුන් කාරී තත්ත්වය තවමත් පහව ගොස් නැති අතර විපක්ෂයේ මෙහෙයවීමෙන් පෙරේදා පැවති මහ වැඩවර්ජනය හේතුකොටගෙන අගනගරය ප්‍රමුඛව රටපුරා සියලු කටයුතු අඩපණ වී තිබිණ. ආසනුල්ලාගේ ආධාරකරුවන් ටොංගි හා ඩකා නගරයන් හි කලබල ඇති කර තිබිණ. පොලීසිය හා හමුදාව රට පුරා සීරුවෙන් තබා තිබිණ. වැඩවර්ජනයෙන් පාසල් හා කාර්යාල වැසී ගොස් තිබුණු අතර ව්‍යාපාර කටයුතු හා ප්‍රවාහනය අඩාල විය. මේ අතර අමෙරිකාවේ සංචාරයක යෙදී සිටි අවාමිලීග නායිකා ෂික් හසිනා ඇගේ සංචාරය අතරමග නවතා ඊයේ යළි සියරට පැමිණෙන බවද ප්‍රකාශ වී තිබිණ.
රොයිටර්
</ART>
<ART>
ළමයින් 426 ක් එච්. අයි. වී. ආසාදිතයන් කිරීමේ සිද්ධිය අමෙරිකාවේ ප්‍රකාශයට එරෙහිව ලිබියානුවෝ රැසක් වීදි බසිති
බෙන්ගාසිහි දී
ළමයින් සමුදායක් ඒඩ්ස් රෝග කාරක එච්. අයි. වී. වයිරස ආසාදනයට ගොදුරු කිරීම සම්බන්ධයෙන් විදේශ වෛද්‍ය සේවකයන් හය දෙනෙකුට ලිබියානු අධිකරණය මරණ දඩුවම නියම කිරීම අමෙරිකාවේ දෝෂදර්ශනයට ලක්වීමෙන් පසු අමෙරිකාවට එරෙහිව වීදිබට ලිබියාවේ බෙන්ගාසි නුවරුවෝ පෙරේදා අමෙරිකානු ධජය ගිනිතබා ඊට විරෝධය පල කළහ. ළමයින් 426 දෙනෙකුට එච්. අයි. වී. වයිරසය ඕනාකමින් ආසාදනය කරන ලදැයි වරදකරුවන් බවට පත් බල්ගේරියානු හෙදියන් පස්දෙනෙකුට හා පලස්තීන වෛද්‍යවරයෙකුට මරණ දඩුවම නියම කිරීම පිළිගත නොහැකි තීන්දුවක් ලෙස අමෙරිකාව ප්‍රකාශ කැර තිබිණ. යුරෝපා සංගමය ද මෙම තීන්දුව හෙළා දැක තිබිණ. අමෙරිකාවේ මෙම ප්‍රකාශයට එරෙහිව සියගණන් පිරිස් පෙරේදා වීදිබටහ. ඉන් බහුතරය වූයේ මෙම ආසාදනයට ගොදුරු වූ දරුවන්ගේ දෙමාපියන් බව ප්‍රකාශිතය.
ඔවුහු රෝගී දරුවන්ගේ ඡායාරූප හා ඉරාකයේ දී වධ හිංසනයට පත් සිරකරුවන්ගේ ද රූප ලෙලවමින් අමෙරිකාව හෙළා දුටහ.
අමෙරිකාව ලිබියානු අධිකරණ තීන්දුවට එරෙහිවන්නේ සිද්ධියට අදාල වී ඇත්තේ ලිබියානු ළමයින් නිසා බවත් බටහිර සුදු ජාතීන්ට පමණක් සහාය වන අමෙරිකාව ලිබියානුවන් අරාබි හා මුස්ලිමුන් වන බැවින් මේ ක්‍රියාවට පෙළඹී ඇති බවත් ඔවුන් පෙන්වා දී තිබේ. අමෙරිකාව අරාබීන් හා මුස්ලිමුන් හැම තන්හිම ගර්හාවට ලක් කරන බව ද ඔවුහු කීහ.
මෙම එච්. අයි. වී. ආසාදිත ළමයින්ගෙන් 40 ක් දැනටම මියගොස් ඇති බව ප්‍රකාශිතය. මරණ දඬුවම නියම වූ වෛද්‍ය පිරිස පවසන්නේ අයහපත් සෞඛ්‍ය තත්ත්වය නිසා ළමයින් ඊට ගොදුරු වී ඇති අතර එය වසං කිරීම සඳහා තමන් බිල්ලට දීමට ලිබියානු රජය පෙළඹී ඇති බවය. ඔවුන් එම තීන්දුවට එරෙහිව අභියාචනයක් ඉදිරිපත් කරන බවද ප්‍රකාශිතය.
රොයිටර්
</ART>
<ART>
<PIC>තෙසතියක් පුරා වරින්වර පැවති ඉන්දීය මහමැතිවරණය ඊයේ මුළුමනින්ම නිමාවිය.මෙහිදී ආසන 182 ක් වෙනුවෙන් ඡන්ද විමසීම පැවැත්විණ. මෙහි දැක්වෙන්නේ බෝපාල් නගරාසන්න ගදාව්දා ගම්මානයේ නේවාසිකයන් ඊයේ ඡන්ද පෝලිම්වලට එක්වී සිටි සැටිය.</PIC>
<PIC>ඊයේ පැවති පිලපීන ජනාධිපතිවරණයෙන් වත්මන් ජනපතිනි ග්ලෝරියා මැකපගල් අරෝයෝ ඇගේ ප්‍රධාන ප්‍රතිවාදියා වන සිනමා නළු නැර්ෆැන්ඩෝ පෝ පරදා ජයගනු ඇති බවට අනාවැකි පලව තිබේ.මේ ඇය සිය උපන් බිමේදී ඊයේ ඡන්දය ප්‍රකාශ කළ අයුරුයි.</PIC>
<PIC>ගාසාතීරයේදී යුදෙව් ජනපදිකයන්ගේ අනුස්මරණ මෙහෙයකදී සන්නද්ධ පලස්තීනුවන්ගේ එල්ලවූ ප්‍රහාරයකින් බේරීමට යුදෙව් නේවාසිකයකු සිය දරුවා රැගෙන දුව යන ආකාරය හා සෙස්සන් මෝටරිය වලට මුවාවී රැකවරණය ලබන සැටි මෙහි දැක්වේ.</PIC>
<PIC>බංගලාදේශ විපක්ෂ මන්ත්‍රීවරයෙකු ඉකුත් සිකුරාදා වෙඩිතබා ඝාතනය කිරීමෙන් කුපිත වූ ඔහුගේ ආධාරකරුවන් විසින් පසුගිය දෙදින තුළ පැවැත් වූ විරෝධතා උද්ඝෝෂණ වලදී ඩිපෝවක නවතා තිබූ රජයට අයත් බස්රථ 21 ක් ගිනි තබා විනාශ කැර ඇත.ඉන් සමහරකි මේ.</PIC>
<PIC>රුසියානු ජනාධිපති ව්ලැඩ්මීර් පුටින් සමග පසුවන චෙච්නියානු ජනාධිපති අක්මද් කැඩිරෝයි දැක්වෙන මෙම ඡායාරූපය ඉකුත් මාර්තු මස ගන්නා ලද්දකි.කැඩිරෝයි පෙරේදා සිදුවූ බෝම්බ පිපිරීමකින් මියගියේය.</PIC>
</ART>
<ART>
ඉතිහාසයේ පළමු වතාවට සවුදි අරාබියේ උද්ඝෝෂණ පෙළපාළියක්
ජෙඩ්ඩා හිදී
සවුදි අරාබි ඉතිහාසයේ පළමු වරට රජයෙන් අනුමත උද්ඝෝෂණයක නියැලෙමින් සිසුන් 200 ක පමණ පිරිසක් පෙරේදා ත්‍රස්ත විරෝධී පෙළපාළියක නිරත වූහ. ඔවුන් ත්‍රස්ත විරෝධී සටන් පාඨ හඬ නැගූ බවත් දේශප්‍රේමිත්වය විදහන බැනර ඔසවා ගෙන ගිය බවත් ප්‍රකාශිතය. කි. මී. 4 ක් පමණ දිග මේ ශිෂ්‍ය පෙළපාළියට එක්වූවන් වයස අවුරුදු 12 - 18 අතරට අයත් වූ අතර 'ත්‍රස්තවාදයට එරෙහිව අත්වැල් බැඳගමු' 'රට වෙනුවෙන් එකාවන්ව' යනාදී සටන් පාඨ ඔවුහු හඬනැගූහ. රියාද් අගනුවර මිනිස් බෝම්බ පිපිරීම් හා බටහිර රටවලට අයත් ඉංජිනේරුවන් පස්දෙනකු ඝාතනය ඇතුලු ත්‍රස්ත ක්‍රියාවන් කීපයකට මෑතක පටන් සවුදි අරාබිය මුහුණ දී ඇති මෙම ක්‍රියා සම්බන්ධයෙන් ඔසාමා බින් ලාඩන්ට බලධාරීන්ගෙන් චෝදනා එල්ලවී ඇත. රාජ්‍ය හිතවාදී හෝ රාජ්‍ය විරෝධී හෝ උද්ඝෝෂණ පෙළපාළි සවුදි අරාබිය තුළ තහනම් නමුදු ජාතික ආරක්ෂක නිලධාරීන් ගේ පවුල් සඳහා වෙන්වුණු පාසල් 4 ක සිසුන්ගේ මෙම පෙළපාලියට රාජ්‍ය අනුමැතිය ලැබී ඇත.
රොයිටර්
</ART>
<ART>
නේපාලය
රජුගේ සාකච්ඡා ඇරැයුම විපක්ෂයේ කොටසක් ප්‍රතික්ෂේප කරයි
කත්මණ්ඩුහිදීය
නේපාලයේ දිගුකාලීන දේශපාලන අර්බුදය සහ සති ගණනාවක් තිස්සේ පැවැත්වෙන විරෝධතා අවසන් කිරීම සඳහා සාකච්ඡා පැවැත්වීමට එක් වන්නැයි ගයනේන්ද්‍ර රජු කළ ආරාධනය එරට ප්‍රධාන විරුද්ධ පක්ෂ දෙකක් විසින් ප්‍රතික්ෂේප කර තිබේ.
මේ අතරින් එක් පක්ෂයක් වන නේපාල මාක්ස් ලෙනින්වාදී කොමියුනිස්ට් පක්ෂයේ ප්‍රධානි මධාව් කුමාර් නේපාල් පවසන්නේ විරුද්ධ පක්ෂ දෙකක පමණක් සහභාගිත්වයෙන් පැවැත්වෙන සාකච්ඡා පල රහිත බවත් මේ සඳහා විපක්ෂ සන්ධානයට අයත් පක්ෂ පහම සහභාගි කර ගත යුතු බවය.
ගයනේන්ද්‍ර රජු විසින් පත්කරනු ලැබූ නේපාල අගමැති සූර්ය බහාදූර් තාපා පසුගිය සිකුරාදා ඉල්ලා අස්වූ අතර ඒ වෙනුවට වඩාත් අවංක සහ සදාචාරාත්මක පාලකයකු පත්කර ගැනීම විපක්ෂ කණ්ඩායම් සමග පැවැත්වීමට අදහස් කරන සාකච්ඡාවල අරමුණ බැව් රජු ප්‍රකාශ කර තිබේ.
රොයිටර්
</ART>
<ART>
අමෙරිකා සම්බාධකවලට කියුබාවෙන් දැඩි ප්‍රතිචාර
හවානාහිදී
'සාහසික හා රුදුරු යැයි' කියුබාවෙන් හැඳින්වෙන, එරට මත පැනවුණු අමෙරිකානු සම්බාධක වලට එරෙහිව දැඩි ප්‍රතිචාරයක් දක්වමින් අත්‍යවශ්‍ය පාරිභෝගික භාණ්ඩ හැර, සෙසු භාණ්ඩ අලෙවිය ඩොලර් වලින් ගනුදෙනු කැරෙන සාප්පුවලට තහනම් කිරීමට කියුබාව පියවර ගෙන තිබේ. මේ තත්ත්වය මත ඉදිරියේ දුෂ්කර කාලයකට මුහුණ දීමට සිදුවනු ඇතැයි අනතුරු ඇඟවීමක් ද සිදුකැර ඇත. මේ අතර කියුබාව ප්‍රජාතන්ත්‍රවාදයට පෙරලීම කඩිනම් කරනු පිණිස අමෙරිකා ජනාධිපති බුෂ් ඉදිරිපත් කළ සැලසුම් එරට දේශපාලන වෙනසක් ඇති කිරීමට ඉවහල් නොවනු ඇති බව පවසමින් අමෙරිකාවේ වසන කියුබානුවන් එම සැලසුම් ප්‍රතික්ෂේප කැර තිබේ. නැවත දන්වනතුරු ඩොලර්වලින් ගනුදෙනු සිදුවන කඩ සාප්පුවල විකිණිය හැක්කේ ආහාර පෞද්ගලික සෞඛ්‍ය හා පවිත්‍රකරණ නිෂ්පාදන වලට අදාල දෑ පමණක් බව බලධාරීන් පෙන්වා දී ඇත. රූපවාහිනියෙන් මේ බව ප්‍රකාශ කළ ඔවුන් පාරිභෝගික භාණ්ඩ හා ඉන්ධන මිල ඉහළ ගියද පෙසෝ මුදලින් ගනුදෙනු කරන කඩසාප්පු වල විකිණෙන සහනදායි ප්‍රධාන ආහාරවර්ග පලතුරු හා එළවළු මිලේ වෙනසක් සිදු නොවනු ඇතැයි කියා තිබේ. අමෙරිකානු රජයේ දැඩි පිළිවෙත නිසා ඩොලර් වලින් ගනුදෙනු කරන කඩසාප්පුවල භාණ්ඩ මිල හා ඉන්ධන මිල ඉහළ යනු ඇතැයිද රජයෙන් නිකුත් නිවේදනයක සඳහන් වෙයි. 45 වසරක් පැරණි කැස්ත්‍රෝ, රජයට දුලබ මුදලේ අගහිඟකම් ඇති කරනු පිණිස සංචාරකයින්ගෙන් ලැබෙන මුල්‍ය ආදායම මෙන්ම කියුබානු අමෙරිකානුවන් ගෙන යැවෙන මුදල් ද සීමා කිරීමට බුෂ් පරිපාලනය පියවර ගෙන ඇත.
කැස්ත්‍රෝ, රජය පෙලමින් එරට ප්‍රජාතන්ත්‍රවාදය පිහිටවනු පිණිස කියුබානු අමෙරිකානුවන්ගේ සහය ලබා ගැන්ම ධවල මන්දිරයේ අභිප්‍රාය වී තිබේ.
ඔවුන්ගේ වාර්ෂික කියුබානු සංචාරක තෙවර්ෂයකට වරක් සිදුකිරීමේ යෝජනාවක්ද අමෙරිකාවෙන් ඉදිරිපත්ව තිබේ.
45 වසරක් පවත්නා සම්බාධක උග්‍ර කැරෙමින් අමෙරිකාවෙන් ඉරිපත්ව ඇති සාහසික හා රුදුරු යෝජනාවක් සංවර්ධන ක්‍රියා අඩාලකිරීම හා ජනතාවගේ අත්‍යවශ්‍ය සේවා මෙන්ම ආහාර වෛද්‍ය හා අධ්‍යාපන අවශ්‍යතා ඉටුකරලීමට අවශ්‍ය දුලබ මුදල් සංචිත අවම කොට කියුබානු ආර්ථිකයේ ගෙල මිරිකීම අරමුණු කැර ගත්තක් බව කියුබානු රජයේ නිවේදනයකින් කියැවිණ.
මේ නිසා ඉදිරි කාලයේදී දැඩි වෙහෙස හා කැපකිරීම් සිදුකිරීමට වනු ඇතැයි ද එහි සඳහන්.
අමෙරිකාවේ සිටින කියුබානුවන් එවන ඩොලර් මුදල්, කියුබානු ආර්ථිකයට අමතර ශක්තියක් ලබාදී ඇත. එය වසරකට ඩොලර් මිලියන 800 ක් පමණ බව ප්‍රකාශිකය. කියාබානු අමෙරිකානුවන්ට වසරකට යැවිය හැකි ඩොලර් 1200 ක මුදල අඩකින් අඩු කිරීමට අමෙරිකාව මුලින් පියවර ගෙන තිබුණද කියාබානු අමෙරිකානුවන් ගේ විරෝධය හමුවේ ඒ වෙනුවට ඔවුන්ගේ මව්බිම් සංචාරය සීමා කිරීමට කටයුතු යොදා තිබේ. මේ කියුබානු අමෙරිකානුවන්ගේ මතය වී ඇත්තේ බුෂ්ගේ නව සම්බාධක සැලසුම් කියුබානු දේශපාලනය වෙනස් කිරීමට ඉවහල් නොවනු ඇති බවය. එබැවින් ඔවුහු එම සැලසුම් ප්‍රතික්ෂේක කරති. කැස්ත්‍රෝගෙන් පසු කොමියුනිස්ට් වාදය වෙනුවට ප්‍රජාතන්ත්‍රවාදය කියුබාවේ පිහිටුවනු පිණිස දරණ මෙම වෑයම ප්‍රතික්ෂේප කරන ඔවුන් පවසන්නේ අමෙරිකාවට මෙසේ කියුබානු දේශපාලනයේ වෙනසක් සිදු කිරීම සඳහා මැදිහත් වීමට අයිතියක් නැති බවය. කැස්ත්‍රෝගෙන් පසු කියුබාවේ පාලනය සම්බන්ධයෙන් තීරණ ගත යුත්තේ අමෙරිකාව හෝ යුරෝපීය රජයන් නොව කියුබානුවන්ම බව ඔවුහු පෙන්වා දෙති. මෙම පාලන වෙනස සඳහා සම්බන්ධකාරකයෙකු පත් කිරීමට යෝජිත බුෂ් සැලසුමද ඔවුන් ප්‍රතික්ෂේප කැර තිබේ.
රොයිටර්
</ART>
<ART>
වජ්පායිගේ 'ත්‍රස්ත චෝදනාව' පාකිස්තානය ප්‍රතික්ෂේප කරයි
ඉස්ලාමාබාදයේ දී
ඉන්දීය මහමැතිවරණයේදී ඉන්දු – කාශ්මීර වැසියන් ඡන්දය දීමෙන් වළකාලීමට පකිස්තාන රාජ්‍ය අනුග්‍රහය ලත් ත්‍රස්තවාදය හේතුවූ බවට ඉන්දීය අගමැති අතාල් බිහාරි වජ්පායිගෙන් එල්ල වූ චෝදනාව පකිස්තානය පෙරේදා ප්‍රතික්ෂේප කළේය.
මෙය අභූත චෝදනාවක් අසත්‍යයක්. අප එය ප්‍රතික්ෂේප කරනවා' යැයි පකිස්තාන විදේශ කාර්යාලයීය ප්‍රකාශක මසූඩ් ඛාන් කීවේය. ඉන්දු කාශ්මීර ජාතිකයන් ඡන්ද වර්ජනයක යෙදී ඇත්තේ කිසිවකුගේ බලපෑමකින් තොරව ස්වේච්ඡාවෙන්ම බවද ඔහු කියා තිබේ.
කාශ්මීරයේ අඩු ඡන්ද ප්‍රකාශනයක් පැවතීමට හේතුව ත්‍රස්තවාදීන් පිට පැටවීම සිදුකළ නොහැක්කේ කාශ්මීර දේශපාලනඥයින්ම මෙම මැතිවරණය එරෙහිව ප්‍රචාරක කටයුතුවල නියැලි නිසා යැයි ඔහු වැඩිදුරටත් කියා තිබේ.
ඉකුත් සෙනසුරාදා පැවති ඡන්ද රැස්වීමකදී පකිස්තාන රජයේ අනුග්‍රහය ලත් ත්‍රස්තවාදය විසින් කාශ්මීර ජාතිකයන් ඡන්දය ප්‍රකාශ කිරීමෙන් වලකාලීමට ප්‍රයත්න දරන බව ඉන්දීය අගමැති අතාල් බිහාරි වජ්පායි කියා තිබිණ.
කාශ්මීර සටන්කාමීන් මැතිවරණ රැලිවලට ප්‍රහාර එල්ල කිරීමෙන් 21 දෙනෙකු ඝාතනය කැර තිබුණු අතර කාශ්මීර ජාතිකයන්ට ඡන්දය වර්ජනය කරන ලෙසද තර්ජනය කැර තිබූ බව පසුගිය කාලය තුළ වාර්තා විය.
පකිස්තානයට එරෙහි මෙම ඉන්දීය චෝදනාව ඉදිරිපත්ව ඇත්තේ දෙරට අතර සාම ක්‍රියාවලියකට මුල පුරා තිබියදීය. පකිස්තානයට එම ක්‍රියාවලිය අඩාල කිරීමේ අවශ්‍යතාවක් නැති බැවින් මෙහිදී ඉතා ප්‍රවේශම්කාරීව කටයුතු කරන බවද මසූඩ් ඛාන් කියා තිබේ.
ඒ. එෆ්. පී.
</ART>
<ART>
අමෙරිකා හමුදාවට එරෙහි ප්‍රහාර දැඩි කරන්න අල් සදාර් සිය හමුදාවට නියෝග කරයි
නජාන්හි දී
අමෙරිකානු හමුදා පෙරේදා රාත්‍රි බැග්ඩෑඩයේ පිහිටි ෂියා මුස්ලිම් පූජක මොක්ටාඩා අල් සාදර් ගේ කාර්යාලය බිමට සමතලා කිරීමෙන් පසු මෙම අමෙරිකානුවන් ප්‍රමුඛ සන්ධාන හමුදාවට එරෙහිව වඩාත් පුළුල් අයුරින් අලුත්ම ප්‍රහාරයක යෙදෙන ලෙස ඔහු සිය මෙහ්දි හමුදාවන්ට නියෝග කැර තිබේ. සාදර් ගේ හමුදාවට එරෙහිව සාර්ථකත්වයන් අත්පත් කරගන්නා බව අමෙරිකානු හමුදාවෙන් කියැවුණ ද ඉරාක සිරකරුවන් හිංසනයට ලක්කිරීමේ සිද්ධි මෑතකදී ලොව හමුවට පැමිණි නමුත් එය ඉකුත් ඔක්තෝබරයේදී තම සංවිධානය විසින් අනාවරණය කළ බව ජාත්‍යන්තර රතු කුරුස සංවිධානය පැවසීමෙන් ජනාධිපති බුෂ් මැදිවී ඇති වියවුල තවත් අවුල් වී තිබේ. මෙම හිරකරු හිංසන සිද්ධිය සම්බන්ධයෙන් ප්‍රසිද්ධියේ සමාව යැදි බුෂ් එය කීපදෙනෙකු විසින් සිදුකළ ක්‍රියාවක් පමණක් බව හුවා දක්වා ඇත. ඊට අදාළ හමුදා සෙබළුන් හත්දෙනෙකු දැන් යුද්ධාධිකරණ හමුවට පත් කැර ඇත.
මෙම සිද්ධියට අදාලව බ්‍රිතාන්‍ය අගමැති ටෝනි බ්ලෙයාර්ද දැඩි දුෂ්කරතාවයකට පත්ව තිබේ. ඔහුගේ අනාගත දේශපාලන ඉරණම කැරේ එය අහිතකර ලෙස බලපාන සැටියක් පෙන්නුම් කැර ඇත. මේ අතර අමෙරිකානු හමුදාවට එරෙහි සටනේ නව අදියරක් අරඹා ඇති බව ෂියා මුස්ලිම් නායක අල් සාදර් සිය නජාන් මූලස්ථානයේ සිට කියා ඇත. විරෝධතාවේ දෙවැනි අදියරට පිවිස ඇතැයි ද ගිනිකඳු පිපිරුම් හා සමාන ප්‍රහාර එල්ල වනු ඇතැයි ද ඔහු පැවසීය. සාදර් ගේ ලුතිනන් කුවායිස් අල් කසාල් පවසා ඇත්තේ ඔවුන්ගේ නව ප්‍රතිපත්තිය යටතේ විරෝධතාව තවදුරටත් පවත්වාගෙන යන බවය. අමෙරිකාව ප්‍රමුඛ සන්ධාන හමුදාව ඉරාකයේ සියලු ශුද්ධ නගරයන්හි රතු ඉර පැන ක්‍රියා කරන නිසා රටපුරා විරෝධය පණගන්වන බවද ඔහු කියා තිබේ.
රොයිටර්
</ART>
<ART>
<PIC>01. අමෙරිකානු ඩොලර්වලින් ගනුදෙනු සිදු කෙරෙන, හවානා හි සාප්පු සංකීර්ණයකින් භාණ්ඩ රැගෙන යන කියුබානු කාන්තාවන් දෙදෙනෙක්.</PIC>
<PIC>02. නේපාලයේ විරුද්ධ පක්ෂ සන්ධානය විසින් දෙදිනක මහා වැඩ වර්ජනයක් දියත් කළ පෙරේදා කත්මන්දු අගනුවරට රැස් වූ රජුට එරෙහිව පෙළ පාලිකරුවෝ සටන් පාඨ කියමින් විරෝධය දැක් වූ අයුරු.</PIC>
<PIC>03. සිය යුරෝපා සංචාරයේ අවසන් අදියරට ළඟා වී සිටින චීන අගමැති වෙන් ජියාබාඕ, ලන්ඩන් නගරයට පැමිණි අවස්ථාවේදී, ප්‍රථම රාජකීය බලකායේ උත්තමාචාරය පිළිගත් අවස්ථාව.</PIC>
<PIC>04. ඉස්ලාමීය ෂියා පූජක මොක්ටාඩ් අල් සදාර් පාක්ෂික මේ සන්නද්ධ සටන්කාමියා මෙසේ මුර සේවයේ යෙදී සිටියේ දකුණු බැග්ඩෑඩයේ නාජාෆ්හිදී පෙරේදා පැවැති මිය ගිය සෙබලකුගේ අවමංගල්‍යයකදීය. සදාර් නගරයේ දී අමෙරිකා හමුදා සහ අල් සදාර්ගේ මෙහ්දි හමුදා භටයෝ අතර පැවැති අවි ගැටුම්වල දී මොහු ඝාතනයට ලක් විය. අමෙරිකානු බ්‍රිගේඩියර්වරයකු වන මාක් කිමිටි පවසන්නේ මෙම සටන්වල දී අල් සදාර්ගේ ආධාරකරුවන් 35 ක් මරා දැමූ බවයි.</PIC>
<PIC>05. පෙරේදා පැවැති ඉන්දීය මහ මැතිවරණයේ අවසන් දිනයේ දී, චන්දිගාර් නගරයේ ඡන්ද මධ්‍යස්ථානයක, සිය ඡන්දය දීම සඳහා පෝලිමේ සිටින කාන්තාවකගේ ඡන්ද පත්‍රිකාව සමඟ ඇගේ සුරතල් දරුවා සෙල්ලම් කරමින් සිටියේ මෙසේය.</PIC>
<PIC>06. මධ්‍යම ඝාසා තීරයේ ක්ෆා දාරොම් යුදෙව් ජනාවාස අසළ පිහිටි තුන් මහල් ගොඩනැගිල්ලක්, පෙරේදා ඊශ්‍රායල් හමුදා විසින් පුපුරුවා හරින ලදී. එම සුන්බුන් මත පලස්තීන ජාතික ළමයින් කිහිප දෙනකු කෙළි දෙලෙන් පසුවන අයුරු.</PIC>
<PIC>07. 'පැන්ඩා' ලොව වදවීගෙන යන වලස් විශේෂයකි. එහෙයින් ම වොෂින්ටනය පුරා ස්ථාන කීපයක අඹන ලද පැන්ඩා ප්‍රතිරූප ප්‍රදර්ශනය කිරීමට බලධාරීන් පියවර ගෙන ඇත. වොෂින්ටන් ජාතික සත්වෝද්‍යානයේ ද මෙවන් පැන්ඩන් 15 දෙනෙකුගේ ප්‍රතිරූප අඹා ඇත. එවන් ප්‍රතිරූපයක් අසළදි ටියන් ටියන් නම් පැන්ඩා පැංචා උණ ගසක රස විඳින සැටිය මේ.</PIC>
</ART>
<ART>
පාර්ලිමේන්තු නීතියකින් රට එක්සත් කිරීමේ යෝජනාවට චීනයේ අවධානය
බීජිංහිදී
තායිවානය චීනයට යළි එක්කිරීම සඳහා චීන පාර්ලිමේන්තුව නීතියක් සම්මත කළ යුතු බවට, ඉදිරිපත්ව ඇති යෝජනාවක් චීන අගමැති වෙන් ජියාබාඕ ගේ දැඩි අවධානයට යොමු වී තිබේ. තායිවානය ස්වාධීනත්වය ප්‍රකාශ කළහොත් ඊට එරෙහිව චීන හමුදා ප්‍රහාරයක් එල්ල කිරීමට මෙවන් නීතියකින් ඉඩ ලැබෙන බව විමර්ශකයින් ද පෙන්වා දී තිබේ. 1949 චීන සිවිල් යුද්ධයේ දී චීනයෙන් වෙන් ව ප්‍රජාතන්ත්‍රවාදී පාලනයක් යටතේ බිඳිගිය තායිවානය ස්වෙච්ඡාවෙන් යළි චීනය හා එක් නොවන්නේ නම් එය හමුදා බලයෙන් හෝ සිදු කළ යුතු බව චීනයේ අදහස වී තිබේ. චීනය යළි එක්සත් කිරීම දිවිහිමියෙන් සිදුකළ යුත්තක් බව යුරෝපා සංචාරයක නියැලී සිටින චීන අගමැතිවරයා ලන්ඩනයේ දී කියා ඇත්තේ එබැවිනි.
තායිවානය යළි චීනය හා බැඳෙනු ඇති බවත් ඓතිහාසිකවම නොවලැක්විය හැකි මේ ක්‍රියාව කිසිම බලවේගයකට යටනොවෙනු ඇති බවත් ඔහු කියා ඇත. මෙහිදි සාමකාමී එක්සත් වීමේ ක්‍රියාවලියකට කැපවන බවද ඔහු කියා තිබේ. එංගලන්තයේ ජීවත්වන චීන ජාතිකයන් සමඟ පැවති හමුවකදී තායිවානය යළි චීනයට එක්කිරීම සඳහා පාර්ලිමේන්තු නීතියක් සම්මත කැරගත යුතුබව 76 හැවිරිදි චීන ජාතිකයකු යෝජනා කැර ඇත.  මව් බිම එක්සත් කිරීම සම්බන්ධයෙන් එම යෝජනාව ඉතා අගය කළ යුත්තක් බව කී වෙන් ජියාබාඕ එය බරපතළ අයුරින් සලකා බලන බවද කීවේය.
රොයිටර්
</ART>
<ART>
ඉරාකයේ ඇමති රිය පෙළකට ප්‍රහාර ආරක්ෂක භටයෝ තිදෙනෙක් මිය යති
මෝසුල්හිදී ය
ඉරාකයේ පොදු කටයුතු පිළිබඳ ඇමතිවරිය රැගත් රිය පෙළකට, උතුරු ඉරාකයේ මෝසුල් නගරයේදී, තුවක්කුකරුවන් විසින් එල්ල කළ ප්‍රහාරයකදී, ආරක්ෂක නිලධාරින් තිදෙනෙකු මිය ගොස්, තවත් එක් අයකුට බරපතල තුවාල සිදු වී ඇතැයි ද ඇමතිවරුය නිරුපද්‍රිතව බේරී ඇතැයි ද ඉරාක පොලිස් සහ රෝහල් ආරංචි මාර්ග සඳහන් කළේය. ඉරාකයේ ප්‍රධාන කුර්දි දේශපාලන පක්ෂවලින් එකක සාමාජිකාවක වන නෙස්රීන් බාවාරි නැමැති මෙම ඇමතිවරිය, ප්‍රහාරයට ලක් වී ඇත්තේ, උතුරු ඉරාකයේ කුර්දි ප්‍රදේශයක සංචාරය අවසන් කර මෝඩුල් බලා එන අතරමගදීය. පසුගිය වසරේ සැප්තැම්බර් මාසයේ දී ඉරාක පාලන මණ්ඩලයේ සාමාජිකාවක වූ අකිලා අල් - හෂෙම්, බැග්ඩෑඩ්හිදී කැරලිකරුවන්ගේ වෙඩි පහරට ලක් වී ඝාතනය විය. ඉරාක පාලක කවුන්සිලයේ සාමජිකයන් 25 දෙනා අතරින් තිදෙනකු කාන්තාවන්ය.
රොයිටර්
</ART>
<ART>
මහ මැතිවරණය එන අප්‍රියෙල් මාසයේ පවත්වනවා-නේපාල රජු
රජු බලයේ එල්ලී සිටීමට කරන ගැල විජ්ජාවක්-විපක්ෂ සන්ධානය
කත්මන්දු හිදී
නේපාල මහ මැතිවරණය ලබන වසරේ අප්‍රේල් මාසයේ මැදට පෙර පවත්වන්නේ යැයි ගයනේන්ද්‍ර රජු පෙරේදා ප්‍රකාශ කළේය.
එහෙත් මෙය රජුගේ ගැල විජ්ජාවක් බව විපක්ෂ නායකයෝ කියති. එය රජුට බලයේ එල්ලී සිටීමට ඉඩ සලසන්නක් සේ ඔවුහු දකිති. රජු, නේපාල මැතිවරණය ගැන ප්‍රකාශ කළේ, බටහිර පොකාරා හි පැවති රාජ්‍ය උත්සවයකදී ය. මැතිවරණය පැවැත්වීමට හැකි වාතාවරණයක් ගොඩනැගීමට ඇප උපකාර කරන ලෙස රජු නේපාල දේශපාලන පක්ෂවලින් ඉල්ලීය. 2002 දී, මැතිවරණයෙන් තේරී පත්ව සිටි රජය නෙරපා පාර්ලිමේන්තුව විසුරුවාලීමට ගයනේන්ද්‍ර රජු හේතුව ලෙස දැක්වූයේ මාඕවාදී කැරැල්ල මැඬලීමට රජය අපොහොසත් වීමයි. රජය විසුරුවා හැර රජුට හිතවත් පාලනයක් ඔහු ස්ථාපිත කළේය. කෙසේ වෙතත් දැන් ලබන වසරේ අප්‍රේල් මස මහ මැතිවරණය පවත්වන බව ඔහු කියා ඇත. තමන්ම අභිමතය පරිදි නියෝජිතයන් තෝරාගැන්ම සඳහා ඇති අයිතිය හැම වැඩිහිටි පුරවැසියෙකුටම දැනිය යුතු යැයි කී ගයනේන්ද්‍ර රජු, බහු පාක්ෂික ප්‍රජාතන්ත්‍රවාදය අදහන සියල්ලන්ගේ සහාය ලැබෙනු ඇතැයි අපේක්ෂා කරන බව පැවසීය. නේපාල පාර්ලිමේන්තුවේ ආසන 205 ක් පවතී. අවසන් මහ මැතිවරණය පැවැත්වුණේ 1999 දී ය.
මේ අතර විපක්ෂ පංච සන්ධානය නවමු මැතිවරණයක් පවත්වන ලෙස ඉල්ලා විරෝධතා ව්‍යාපාරයක් දියත් කැර ඇත. අප්‍රේල් 1 දා ඔවුන් සිවිල් නීති කැඩීමකටද සූදානමක් තිබෙන බව ප්‍රකාශ වේ. පවත්නා තත්ත්වය යටතේ මහ මැතිවරණයක් පැවැත්වීම කළ නොහැකි බවත් මෙය රජුගේ ගැල විජ්ජාවක් බවත් ඔවුහු කියති.මේ අතර මහ මැතිවරණයට පෙර සර්ව පාක්ෂික රජයක් පැවතිය යුතු බව නේපාලයේ බ්‍රිතාන්‍ය නියෝජිත ජෙෆ්රි ජේන්ස් ඉකුත් සිකුරාදා ලන්ඩනයේ සංචාරයක යෙදෙමින් පැවසීය. එසේ නොවුනොත් මැතිවරණ ප්‍රතිඵල ගැන ජනතා අවිශ්වාසයක් මතුවිය හැකි බව ඔහු පෙන්වා දී තිබේ.
ඒ. එෆ්. පී. - රොයිටර්
</ART>
<ART>
විශේෂ ත්‍රස්ත මර්දන හමුදාවක් ජපානයේ ටෝකියෝහිදී
එල්ලවිය හැකි ත්‍රස්ත ප්‍රහාරයකට ශක්තිමත් ලෙස මුහුණ දීම සදහා තුන් සීයකගෙන් සමන් විත ප්‍රබල ත්‍රස්ත විරෝධී හමුදා ඒකකයක් ජපානය විසින් ඊයේ පිහිටුවන ලැබ ඇත. ටෝකියෝ අගනුවරට නැගෙනහිරින් පිහිටි ෆූනාබාෂි ප්‍රදේශයේ නරෂිනෝ ගැරිසන් නැමැති ස්ථානයේ හමුදා කඳවුරක් ආශ්‍රිතව පිහිටුවා ඇති මෙම විශේෂ මෙහෙයුම් ඒකකය ජපානයේ ඕනෑම ස්ථානයකට එල්ල වන ප්‍රහාරයක් මර්දනය කිරීම සඳහා සීරුවෙන් තබා ඇතැයි ජපාන ආරක්ෂක අමාත්‍යංශ ආරංචි මාර්ග සඳහන් කරයි.
අනාගතයේදී ජෛව රසායන අවි ප්‍රහාරයක් ජපානයට එල්ල වීමේ අවකාශය පවත්නා බැවින් විශේෂයෙන් 2001 සැප්තැම්බර් 11 වැනිදා ජපානයට එල්ල වූ ත්‍රස්ත ප්‍රහාරයෙන් අනතුරුව මෙවැනි විශේෂ හමුදා කණ්ඩායමක් සූදානමින් තැබීමේ අවශ්‍ය තාවය ප්‍රබල ලෙස දැනී ඇතැයි ජපන් ආරක්ෂක හමුදා ප්‍රකාශකයකු පැවසීය. අමෙරිකාවට හා ජපානයට එල්ල විය හැකි ජීව විද්‍යාත්මක අවි ප්‍රහාරයක් පිළිබඳව අමෙරිකානු සෞඛ්‍ය සහ මානව සේවා කටයුතු පිළිබඳ ලේකම්වරයා වන ටොමී තොම්ප්සන්ද පසුගිය සතියේ අනතුරු ඇඟැවීමක් කර ඇත.
ඒ. එෆ්.පී
</ART>
<ART>
සාකච්ඡා මේසයට කැඳවන්න නම් ඊශ්‍රායලයට සම්බාධක පැනවිය යුතුයි
බ්‍රිතාන්‍ය පාලක කම්කරු පක්ෂ මන්ත්‍රීවරයෙක් කියයි
ලන්ඩනයේදී ය.
පලස්තීනුවන් සමග සාකච්ඡා මේසය වෙත එළඹීමට ඊශ්‍රායලයට කැරෙන බලපෑමක් වශයෙන් එරට මත ආර්ථික සම්බාධක පැනවීම හා එරටට කැරෙන අවි සැපයුම සිඳලීම කළ යුතු බව බ්‍රිතාන්‍ය පාර්ලිමේන්තුවේ පාලක කම්කරු පක්ෂ මන්ත්‍රීවරයෙකු වන ජෙරාල්ඩ් කෝෆ්මන් කියා තිබේ. බ්‍රිතාන්‍ය රජය ඇතුළු සෙසු ලෝකය ඊශ්‍රායල් රජයේ දරුණු මර්දන ප්‍රතිපත්ති හෙළා දැකීමෙන් පමණක් සෑහීමකට පත් විය නොහැකි බව පවසන යුදෙව් ජාතිකයකු වන ඔහු, ඊශ්‍රායලයට බලපෑමක් කළ හැක්කේ ආර්ථික සම්බාධක පැනවීමෙන් හා අවි සැපයුම අත්හිටුවීමෙන් පමණයැයි ප්‍රකාශ කළේය. මේ බව අවබෝධ කැරගෙන සිටි වත්මන් අමෙරිකානු ජනාධිපති ජෝර්ජ් ඩබ්. බුෂ් ගේ පියා ලිකුඩ් පාක්ෂික අගමැති සිට්ෂැක් ෂමීර්ගේ රජය සමයේ එරටට ආර්ථික සම්බාධක පණවා තිබෙන බවද ඔහු පෙන්වා දුන්නේය.
ඒ. එෆ්. පී.
</ART>
<ART>
අමෙරිකා ජනාධිපති දෙවියන්ගේ සතුරෙක් නව හමාස් නායක රන්ටිසි කියයි.
ගාසාහිදී
"අමෙරිකා ජනාධිපති ජෝර්ජ් ඩබ්. බුෂ් දෙවියන්ට සතුරුකම් කරන්නෙකි. ඉස්ලාම් ධර්මයට හා මුස්ලිම්වරුන්ට ද සතුරුකම් කරන්නෙකි." ගාසාතීරයේ දී පෙරේදා මෙසේ ප්‍රකාශ කළේ නව හමාස් නායක අබ්දුල් - අසීස් - අල් - රන්ටිසිය. මෙසේ ප්‍රකාශයක් කළ ද අමෙරිකාවෙන් පලිගන්නා බවක් කීමෙන් ඔහු වැලකී සිටියේ හමාස් නිර්මාතෘ ඝාතනය සම්බන්ධයෙන් ඊශ්‍රායලයෙන් පලිගන්නා බවට සපථ කොට ඇති බැවිනැයි පැවසේ. හමාස් නිර්මාතෘ ෂික් අහමඩ් යසින් ඝාතනයෙන් පසු සෙසු හමාස් නායකයින් ද ගුවන් ප්‍රහාරවලින් අතුගා දමන බවට ඊශ්‍රායලයෙන් කැරි ඇති තර්ජන හමුවේ සැඟ වී සිටින රන්ටිසි, ගාසා නුවර ඉස්ලාමීය සරසවියේ දී 5000 ක පමණ පිරිසක් ඉදිරියේ පෙරේදා පෙනීසිටිමින් එළිමහන් කතාවක් ද පැවැත්විය. මෙහි එක් අවස්ථාවකදී ඊශ්‍රායල ප්‍රහාරක යානා රැස්වීම් බිම මතින් පියාසර කැරුණු අතර රැස්ව සිටියෝ කැලඹීමට පත් වුණහ. එහෙත් පිරිස මැද වේදිකාවක සිය ආරක්ෂකයින් සමග සිටි රන්ටිසි ඉන් නොසැලී දිගටම කතා කළේය. යසින් ඝාතනයට යොදාගත් වර්ගයේ මිසයිල ප්‍රහාරයකට ඉකුත් ජුනියේ මුහුණ දුන් රන්ටිසි ඉන් දිවිගලවා ගැනීමට සමත් විය. යසින් ඝාතනය හෙළා දැකීමේ එ. ජා. යෝජනාව අමෙරිකාව සිය නිෂේධ බලය යොදා වැලැක්වීම විශ්මයට කරුණක් නොවන බවද ඔහු කියා සිටියේය. බුෂ් දෙවියන්ට මෙන්ම ඉස්ලාමය හා මුස්ලිම්වරුන්ට ද සතුරුකම් කරන්නෙකි. එනිසාම අමෙරිකාව දැන් දෙවියන්ට එරෙහිව යුද්ධයක් ප්‍රකාශ කැර ඇත. ඊශ්‍රායල් අගමැති ෂැරෝන්ද දෙවියන්ට එරෙහිව යුද ප්‍රකාශ කැර ඇත. ඊට ප්‍රතිචාර ලෙස දෙවියන් විසින් අමෙරිකාව, බුෂ් හා ෂැරොන්ට එරෙහිවද යුද ප්‍රකාශ කැර තිබේ" යැයි ඔහු පැවසීය. දෙවියන්ගේ යුද්ධය ඔවුනට එරෙහිව නැගෙනු ඇති අතර හමාස් සංවිධානය මගින් පලස්තීන භූමියේ දී ම ජය උදාකරනු ඇතැයි ඔහු පැවසීය. ගාසාතීරයේ ඊශ්‍රායල් අත්පත් කැර ගැනීම් මුදා ගැනීමෙන් නොනැවති මේ යුදෙව් රාජ්‍යයම විනාශ කරදමන බවද ඔහු පැවසීය. යසින් ඝාතනයෙන් පසු ඊට පළිගැනීම සඳහා ෂැරෝන් ඉලක්ක කොටගෙන සිටින ඔවුන් අමෙරිකාව ඇතුළු සෙසු විදෙස් ජාතීන්ට පහර නොදීමේ ප්‍රතිපත්තියක පිහිටා ඇති බව ප්‍රකාශිතය. සිය විරුවන්ගෙන් ගලාගිය රුධිරය අමතක නොවන බවත් අරාබි රටවල් ඊශ්‍රායල් තානාපති කාර්යාල වසා දැමිය යුතු බවත් ඔහු පවසා තිබේ.
රොයිටර්
</ART>
<ART>
ප්‍රංස ප්‍රාදේශීය මැතිවරණවලින් සමාජවාදීන්ට විශිෂ්ට ජයක්
පැරිසියේ දී
ප්‍රංසයේ ප්‍රාදේශීය මැතිවරණයන්ගෙන් පාලක කොන්සර්වැටිව් පාක්ෂිකයින් පරාජයට පත් කරමින් සමාජවාදී වාමාංශික විපක්ෂය විශිෂ්ට ජයග්‍රහණයක් අත්පත් කැරගෙන තිබේ. මෙම ජයග්‍රහණය කැබිනට් මණ්ඩලයේ සංශෝධනයක් කිරීමට මෙන්ම අගමැතිවරයා ඉවත් කිරීමට ජනාධිපති ජේකස් චිරාක්ට බලපාන්නක් බවට පත් වී ඇතැයි සැලකේ. මැතිවරණයේදී එරට පළාත් 26 ම පාහේ ජයගැන්මට වාමාංශික විපක්ෂය සමත්ව තිබේ. මේ නිසාම සෞඛ්‍ය සේවයේ වියදම් කැපීම වැනි අපේක්ෂික ආර්ථික සංශෝධනයන් සඳහා වන රජයේ කැපවීම පිළිබඳ දැන් සැක සංකා මතුව ඇත. රජයේ ප්‍රතිපත්ති කැරෙහි පවත්නා දැඩි අකමැත්ත මතින් ජනාකර්ෂණයක් බවට පත් සමාජවාදී පක්ෂය පළාත් 21 කම ජයගෙන ඇති බවත් 50% ක පමණ ඡන්ද සංඛ්‍යාවක් ලබා ඇති බවත් ප්‍රකාශිතය. මෙහිදී මධ්‍ය දක්ෂිණාංශිකයින් 37% ක හා අති දක්ෂිණාංශිකයින් 14% ක ඡන්ද ප්‍රමාණයක් ලබා ඇති බවද ප්‍රකාශිතය. සමාජවාදී පක්ෂ නායක ෆ්රැන් කොයිස් හොලන්ඩ්ස් පවසන්නේ රජයේ සිදුවන සංශෝධනයකින් ඊට ප්‍රතිචාර දැක්විය නොහැකි වනු ඇති අතර සමස්ත ආණ්ඩුවේම වෙනසක් සිදුවිය යුතු බවය. මාර්තු 21 පැවති පළමු ඡන්ද වටයේදීම වම ජයගන්නා බව පෙනී ගොස් තිබුණේ පළාත් දේශපාලන සිතියමම මුළුමනින්ම රත් පැහැ ගැන්වී මෙනි. ආර්ථික විශේෂඥයන් පවසන්නේ පාලක කොන්සර්වැටිව් පක්ෂය මෙම ප්‍රාදේශීය මැතිවරණයේදී ලත් අන්ත පරාජය අගමැති රෆාරින් ඉවත් කිරීමට තුඩුදෙනු ඇති බවය. යෝජිත සංශෝධනයන් ද ඉන් අඩපණවනු ඇතැයි අපේක්ෂිතය.
</ART>
<ART>
<PIC>01. උතුරු උගන්ඩාවේ බාලෙන්යෝ සරණාගත කඳවුරට, පසුගිය පෙබරවාරි මාසයේ දී ගිනි තැබූ උගන්ඩානු ගරිල්ලෝ, පුද්ගලයන් 121 ක් අමු අමුවේ මරා දැමූහ. එම විපතින් දිවි බේරාගෙන පළා ගිය, උගන්ඩානු සරණාගතයෝ, තමන්ට අයත් යමක් එහි ඉතිරි වී ඇත්දැයි දැක බලා ගන්නට, පළමු වරට පැමිණි අවස්ථාවකි මේ. කැරලිකරුවන් විසින් සිදුකළ මේ මහා ජීවිත විනාශයට ඔවුන්ගෙන් පලි ගන්නා බවට, ජනාධිපති යොවෙරි මුසවේනි ප්‍රතිඥා දී තිබේ.</PIC>
<PIC>02. ඉන්දුනීසියාවේ ජාකර්තා අගනුවර පැවැති මැතිවරණ ප්‍රචාරක රැලියකදී මේ සටන් පාඨ කියන්නේ, එරට සාම්ප්‍රදායික ඉස්ලාමීය පක්ෂවලින් එකක් වන 'සමෘධිමත් යුක්තියේ පක්ෂයේ ආධාරකරුවන් පිරිසකි. එරට ඉස්ලාමීය පක්ෂවලට දැන් පැහැදිලි වී ඇති කරුණක් වන්නේ, බොහෝ ඡන්දායකයන්ට, දේශපාලනය සමඟ ආගම සම්මිශ්‍රණය කර ගැනීමට අවශ්‍යතාවයක් නොමැති බවයි. එවැනි පක්ෂවල සාම්ප්‍රදායික ආකල්ප බැහැර කරන ලෙස තම ඡන්ද දායකයන්ගෙන් බලකෙරී ඇති බවත්, වැඩි අවධානයක් යොමු වී ඇත්තේ, රටේ ආර්ථික සහ බඩු මිල වැනි ප්‍රායෝගික කරුණු පිළිබඳව බවත්, අනාවරණය වී තිබේ.</PIC>
<PIC>03. ඉන්දීය පාර්ලිමේන්තු මහ මැතිවරණයේ පළමු අදියර අප්‍රේල් 20 වැනිදා ඇරැඹෙයි. පාලක බී. ජේ. පී. පක්ෂය සමඟ සන්ධාන ගත වී සිටින ශිව සේනා පක්ෂයේ, නායකයින් වන බාල් තකරේ (මැද) සහ ගෝපිතාක් මුන්ඩේ (වමේ) මෙසේ ආධාරකරුවන්ට ආචාර කළේ භාරතීය ජනතා පක්ෂය සමඟ බොම්බායේ පැවැත්වූ ඒකාබද්ධ මැතිවරණ ප්‍රචාරක රැළියකදීය. පසුබිමින් දැක්වෙන්නේ අගමැති අතාල් බිහාරි වජ්පායිගේ දැවැන්ත ඡායාරූපයකි.</PIC>
<PIC>04. ප්‍රංශ ප්‍රාදේශීය මැතිවරණ වල දෙවැනි වටයේදී 50% ඡන්ද ප්‍රතිශතයක් ලබමින් සමාජවාදී පක්ෂය විශිෂ්ට ජයග්‍රහණයක් අත්පත් කැරගෙන තිබේ. සමාජවාදී පක්ෂ මුලස්ථානයේදී පාක්ෂිකයන් එම ජයග්‍රහණයෙන් උද්දාමයට පත්ව ඇති සැටිය මේ.</PIC>
<PIC>05. 'කැතරිනා' නැමැති දරුණු චණ්ඩ මාරුතය දකුණු බ්‍රසීලය හරහා පෙරේදා හමාගියේ දෙදෙනකුට මරු කැඳවමින් හා දහස් ගණනකට උන්හිටි තැන් අහිමි කරමිනි. පැයට සැතපුම් 150 කට අධික වේගයෙන් හමා ගියේ යැයි පැවැසෙන මෙම සුළි සුළඟින්, සුන්බුන් බවට පත් වූ සිය නිවෙස්, ප්‍රතිසංස්කරණය කර ගැනීමට උත්සාහ කරන, 'ටෙරෙස්' නගරයේ වැසියෝ කිහිප දෙනෙකි මේ.</PIC>
<PIC>06. පුද්ගල නාශක බෝම්බ වියුක්තිය සඳහා යන්ත්‍රයක් සැකසූ ජපානයේ යමානෂි හිටාචි ඉදිකිරීම් යන්ත්‍ර කර්මාන්තායතනයේ සභාපති කියෝෂි අමේමියා තම නව යන්ත්‍රය පිළිබඳ කරුණු දක්වන අවස්ථාවකි මේ. කර්මාන්තායතනයේ හයිඩ්‍රොලික් කැණීම් යන්ත්‍රයේ පැස වෙනුවට කැරකෙන තල හා පිපිරුමට ඔරොත්තුදෙන වානේ කුටියක් සහිත මේ යන්ත්‍රය දැන් ලොව පුරා බිම් බෝම්බ ඉවත් කරන කණ්ඩායම් විසින් මිලදී ගනිමින් පවතී.</PIC>
</ART>
<ART>
ලෝක න්‍යෂ්ටික කළු කඩයට මුෂාරෆ්ගේ සම්බන්ධයක් නෑ - අමෙරිකා ආරක්ෂක ලේකම්
වොෂින්ටනයේදී
අන්තර්ජාතික න්‍යෂ්ටික කළුකඩ වෙළෙඳ පොළට පකිස්තාන ජනාධිපති පර්වේස් මුෂාරෆ්ගේ සම්බන්ධයක් පැවතුනැයි සැක කිරීමට කිසිම හේතුවක් නැති බව අමෙරිකානු ආරක්ෂක ලේකම් ඩොනල්ඩ් රම්ස් ෆොල්ඩ් පෙරේදා ප්‍රකාශ කළේය. එහෙත් ඉහළ පෙළේ හමුදා නිලධාරින්ගේ සහායකත්වයක් ඊට තිබුණේය යන අදහස ප්‍රතික්ෂ්ප නොකරන බවද ඔහු කීවේය. පකිස්තාන න්‍යෂ්ටික බෝම්බයේ පියාවන අබ්දුල් කදාර් - ඛාන් න්‍යෂ්ටික කළුකඩ වෙළෙඳ පොළ හරහා ඉරානය ලිබියාව උ. කොරියාව න්‍යෂ්ටික බෝම්බ තාක්ෂණය විකුණන ලද බවට පාපොච්චාරණය කළේ ඉකුත් පෙබරවාරියේය. මෙම ගනුදෙනුව රජයේ බලධාරීන්ගේ අනුදැනුමකින් තොරව සිදුව ඇති බවද ප්‍රකාශ විය. මෙම සිද්ධියට මුෂාරෆ් සම්බන්ධ බවට සාක්ෂි හෝ අදහස් ඇතැයි තමන් විශ්වාස නොකරන බව රම්ස් ෆෙල්ඩ් පවසා ඇත්තේ බී. බී. සී. සම්මුඛ සාකච්ඡාවකදීය. එහෙත් සෙසු හමුදා නිලධාරීන් ඒ බව නොදැන සිටියේ යැයි මුළුමනින්ම කිව නොහැකි බවද ඔහු පැවසීය.
රොයිටර්
</ART>
<ART>
ආධාර නොලැබුණැයි පුතු බෙල්ලෙන් එල්ලයි
හොංකොංහි දී
සුබ සාධන ආධාර ප්‍රතිකේෂප වීමෙන් කුපිත වූ හොංකොං වැසියෙකු රජයේ කාර්යාලයකදී සිය පුතු ගෙලෙන් එල්ලා දමා බැහැරගොස් ඇතත් ගෙලහිරවී දඟලන දරුවා දුටු ආරක්ෂක නිලධාරියකු වහා ඔහු බේරාගෙන ඇතැයි පොලිස් ප්‍රකාශකයෙක් ඊයේ පැවසීය. සුබ සාධන ආධාර ලබාගැන්මට අදාළ දෙපාර්තමේන්තුවට ගිය මේ පුද්ගලයා ඊට හිමිකමක් නොලැබීමෙන් කුපිත වූයෙන් සිය දෙහැවිරිදි පුතුගේ ඇඳුම් උනා ඔහුගේ කලිසමෙන් ම දොරගුලෙහි බෙල්ලෙන් එල්ලා ඇත. පෙරේදා ඇති වූ මේ සිද්ධියේ දී 48 හැවිරිදි පියා වහා අත්අඩංගුවට ගැන්මට ද ආරක්ෂක නිලධාරීන් සමත්ව ඇත. ළමා හිංසනය සම්බන්ධයෙන් ඔහුට චෝදනා එල්ල වී ඇත. දෙහැවිරිදි දරුවා රෝහල් ගත කර තිබේ.
රොයිටර්
</ART>
<ART>
ජුනි 30 වන විට සදාම් ඉරාක බලධාරීන් අතේ.....?
කුවේට්හි දී
ඉරාක ජනතාවට සිය දේශයේ පාලනය මුළුමනින්ම බාරදෙන බවට ප්‍රකාශිත ජුනි 30 දාට පෙර, සන්ධාන හමුදාව විසින් සදාම් හුසේන් ඉරාක බලධාරීන්ට බාරදෙනු ඇති බවත් ඉන්පසුව සිදු කැරෙන නඩු විභාගයකදි ඔහුට මරණ දඩුවම හිමිවිය හැකි බවත් නීතිවේදී සලෙම් චලාබි පෙරේදා කීවේය. සන්ධාන හමුදා භාරයේ සදාම් පාලන යුගයට අයත් බලධාරීන් 100 කට වඩා සිටින බව ඔහු වැඩි දුරටත් කීවේය. ඉරාක ජාතිකයන්ට බලය පැවරීමට මත්තෙන් ඔවුන් හැම ඉරාක බලධාරීන්ට බාරදෙනු ඇත. ඔවුන'තර සදාම් හුසේන් ඔහුගේ නියෝජ්‍ය අගමැති ටරේක් අසිස් හා 'කෙමිකල් අලි' ලෙස සුපතල අලිහසාන් අල් මජිඩා වැනි අය සිටින බව ප්‍රකාශිතය. ජුනි 30 වන විට, මහජන ඡන්දයෙන් තෝරා නොගත් ඉරාක රජයකට එරට පාලන බලය පවරන බව අමෙරිකාව කියා තිබිණි. ඒ සමගම ලබන වසර මුලදී සදාම් ඇතුළු පිරිසට එරෙහි නඩු විභාග ඇරඹෙනු ඇතැයි ද මෙහිදී සදාම් නඩු විභාගය මුලටම ගනු ඇතැයි කිව නොහැකි නමුදු චෝදනා සනාථ වූවොත් ඔහුට මරණ දඬුවම නියමවනු ඇතැයි ද කියැවී ඇත.
රොයිටර්
</ART>
<ART>
පැය 48 ක වැඩ වැරුමක් සමඟ නේපාලයේ යළිත් ප්‍රචණ්ඩ ක්‍රියා
කත්මන්දුහිදී
නේපාල විපක්ෂ සන්ධානය විසින් පෙරේදා යළිත් වරක් පැය 48 ක මහා වැඩ වර්ජනයක් ප්‍රකාශයට පත් කිරීමත් සමග කත්මන්දු අගනුවර ඇතුළු රටේ ප්‍රධාන නගරවල සියලු කාර්යයන් අඩපණ වී ප්‍රචණ්ඩකාරි ක්‍රියා පැතිරෙන්නට පටන් ගෙන ඇතැයි වාර්තා වෙයි. ප්‍රජාතන්ත්‍රවාදය රට තුළ ස්ථාපනය කරන ලෙස ගයනේන්ද්‍ර රජුට බල කරමින් සටන් පාඨ හඬ නගමින් විරුද්ධ පක්ෂ ක්‍රියාකාරීන් දහස් ගණනක්, කත්මන්දු නුවර උද්ඝෝෂණවලට එක්වූ බවත් පොලිසිය සමග ඇති වූ ගැටුම්වලදී 15 දෙනෙකු පමණ තුවාල ලැබූ බවත් පොලිස් නිලධාරි ගනේෂ් කේ. පී. පවසයි. බටහිර නේපාලයේ සංචාරක ආකර්ෂණයක් වන පොඛාරා නගරයේ පිහිටි නේපාල ගුවන් සමාගමට අයත් කාර්යාලයක් ද උද්ඝෝෂකයන් විසින් කොල්ල කා ඇතැයි පොලිසිය කියයි.
1996 වසරේ සිට ජීවිත 6500 කට අධික සංඛ්‍යාවක් විනාශයට පත් කරමින් මාඕවාදීන් විසින් රට තුළ දියත් කර ඇති කැරැල්ල මැඩ පැවැත්වීමට අපොහොසත් වීම පිළිබඳව ද එරට විරුද්ධ පක්ෂවල දෝෂ දර්ශනයට ගයනේන්ද්‍ර රජු ලක් වී තිබේ.
ඒ.එන්.පී
</ART>
<ART>
කතක් සිර ගෙදරට ගෙන ආ බෝම්බය පිපිරී 3 ක් මරුට
බොගෝටාහි දී
කාන්තාවක හොර රහසේ බන්ධනාගාරය තුළට ගෙන ආ අත්බෝම්බයක් පිපිරීමෙන් කොලොම්බියානු සිරකරුවන් තිදෙනෙකු මියගොස් තවත් 15 දෙනෙකු පමණ තුවාල ලබා තිබේ. සිද්ධිය ඇති වූ පෙරේදා, කාලි නගරයේ පිරිමින්ට සීමා වූ 'විලා හෙර්මෝසා' බන්ධනාගාරයේ අමුත්තන්ගේ වේලාවේදී ඇය මෙම බෝම්බය සිරකරුවෙකුට ලබා දී ඇත. පසුව සිරකරුවන් එම බෝම්බය එහා මෙහා විසිකරමින් විනෝදවෙද්දී එය පුපුරාගොස් තිබේ. බන්ධනාගාරයට ඇතුළුවන කාන්තාවන් ශාරීරික වශයෙන් පරීක්ෂා කිරීමක් සිදු නොකරන බැවින් රහස් පෙදෙසේ සඟවා ගෙන එම බෝම්බය ගෙන ආ කාන්තාව කිසිවකුටත් අසු නොවී පලායාමට ද සමත්ව තිබේ.
රොයිටර්
</ART>
<ART>
උතුරු කොරියා න්‍යෂ්ටික අර්බූදය සය රාජ්‍ය සාකච්ඡා බීජිංහිදී යළි ඇරැඹෙයි
බීජිංහිදී
උතුරු කොරියානු න්‍යෂ්ටික අර්බූදයේ කෙළවරක් දකිනු රිසයෙන් තවත් සය රාජ්‍ය සාකච්ඡා වටයක් ඊයේ චීන අගනුවරදී ඇරඹිණ. රහසේ ම පවත්වන මෙම සාකච්ඡාවලදී යම් වෙනසක් සිදුවිය හැකි බවට ඇති අපේක්ෂා ඉතාමත් සීමිත බව පැවසී තිබේ.
උ. කොරියාව ද. කොරියාව, අමෙරිකාව ජපානය රුසියාව හා චීනය ඇතුළත් මෙම සාකච්ඡාවලදී උතුරු කොරියාව සිය න්‍යෂ්ටික වැඩපිළිවෙල අත්හරින්නේ නම් ඒ වෙනුවට බලශක්ති ආධාර එරටට සැපයීම සම්බන්ධයෙන් අවධානය යොමු කිරීමට අමෙරිකාව ද. කොරියාව හා ජපානය කැමැත්ත පල කැර තිබිණ. මෙම අර්බූදයට මුල් වී ඇති උ. කොරියාව හා අමෙරිකාව ඔවුනොවුන්ගේ ස්ථාවරයන්ගෙන් මදකුදු හෝ ඉවත්වීමේ සූදානමක් නැති බව පිළිබිඹු කොට තිබේ. සිය න්‍යෂ්ටික වැඩ පිළිවෙළ අත්හැරීම සඳහා උ. කොරියාව වන්දියක් අපේක්ෂා කරයි. අමෙරිකාව අපේක්ෂා කරන්නේ ඔවුන්ගේ පරීක්ෂාව මැද ස්ථාවර ඉවත්වීමක් සිදුවීමය. මෙහිදී නොවැම්බර් 2 දාට නියමිත අමෙරිකානු ජනාධිපතිවරණයට මත්තෙන් එකඟතාවන් ඇති කැර ගැන්මට ජනාධිපති බුෂ්ගේ අභිප්‍රායක් නැති අතර ඒ බව දන්නා උ.කොරියාව සිය ස්ථාවරයේ ම ඇලීගැලී සිටින බව ප්‍රකාශිතය.
රොයිටර්
</ART>
<ART>
ඉන්දීය මහ මැතිවරණය වාමාංශික අගමැතිවරයකු වටා සුළුතර රජයක් බිහි කිරීමේ විපක්ෂ අවධානයක්
නවදිල්ලියේදී
ඉන්දීය මහ මැතිවරණ ප්‍රතිඵල අනුව අස්ථිර ආණ්ඩුවක් බිහිවීමේ ප්‍රවණතාව වැඩි බවට අනාවැකි පළ වෙද්දී, තම පක්ෂයට පැහැදිලි ජනවරමක් නොලැබී නම් වත්මන් අගමැති අතාල් බිහාර් වජ්පායි විපක්ෂයේ වාඩි ලා ගැන්මට වැඩි කැමැත්තක් දක්වන අතර වමේ අගමැතිවරයකු පත් කැර ගැනීමේ ඉඩකඩ විපක්ෂයේ දේශපාලන පක්ෂ සොයා බලමින් ඇති බවක් වාර්තාවේ.
වත්මන් හින්දු ජාතිකවාදී සභාග රජයේ ප්‍රධාන පක්ෂය වන භාරතීය ජනතා පක්ෂය සමග එක්වුණු විශාලම පාර්ශව කරුවන තෙලිඟු දේසම් පක්ෂය මහමැතිවරණයට සමගාමීව පැවති ප්‍රාන්ත මැතිවරණයෙන් ලබා ඇති අන්ත පරාජය හමුවේ මහමැතිවරණ ප්‍රතිඵල අනුව හින්දු ජාතිකවාදීන්ට අස්ථිර ආණ්ඩුවක් පිහිටුවීමට සිදුවනු ඇතැයි බිය පලව තිබේ.
සිමිත මත විමසුම්වලින් ද ප්‍රකාශ වී ඇත්තේ සුළුතර රජයක් පිහිටු වීමේ බලයක් පමණක් අගමැති වජ්පායිගේ බීජේපී ය ඇතුළු සහායක පක්ෂවලට හිමිවනු ඇති බවය. මේ තත්ත්වය මැද කොංග්‍රසය ඇතුළු ඉන්දීය විපක්ෂ කණ්ඩායම් වාමාංශික අගමැතිවරයකු යටතේ සුළුතර රජයක් පිහිටුවිය හැකි බවට ද මත පලව තිබේ. බීජේපී ය ප්‍රමුඛ සභාගයට ආසන 250 ක් වත් ලබාගැන්මට නොහැකි වූවොත් විපක්ෂයේ අසුන් ගැනීමට අගමැති අතාල් බිහාර් වජ්පායි තීරණය කර ඇතැයි රාවයක් පැතිරයයි. මේ අතර කොංග්‍රස් නායිකා සෝනියා ගාන්ධි පෙරේදා ඉන්දීය දේශපාලන කේෂත්‍රයේ තෙවැනි බලවේගය වන මාක්ස්වාදී කොමියුනිස්ට් පක්ෂ නායකයා මුණ ගැසී ඇත්තේ සුළුතර සභාගයක් පිහිටුවීමේ හැකියාව සොයා බලනු පිණිසය.
මේ සම්බන්ධයෙන් ප්‍රකාශයක් කරන මාක්ස්වාදී කොමියුනිස්ට් පක්ෂ නායක හාකිෂන් සිං සුර්ජිත් ඔවුන් සන්ධානයක් ගොඩනැගීමට සූදානම් අතර එය කිසිම පක්ෂයක් මූලික නොවන සභාග රජයක් වනු ඇතැයි කියා තිබේ. එහෙත් වාම - මූලික රජයක් බිහිවුණොත් වාමාංශික කොටස්වලට සෙසු සුළුතර පක්ෂ සමග ප්‍රතිපත්තිමය එකඟතාවන්ට පැමිණීමට සිදුවනු ඇති බවද ප්‍රකාශිතය. මෙවැන්නකදී හැම සුළුතර පක්ෂයක් ම අගමැති ධූරය අපේක්ෂා කරනු ඇති නමු දු සතුරන් අඩුම පක්ෂය එහි දී ජයගනු ඇතැයි දේශපාලන විමර්ශකයින් පෙන්වා දී තිබේ. මේ අනුව ඊට වඩාත්ම සුදුසුකම ඇත්තේ වාමාංශික කොටස් කැරේ බවද ප්‍රකාශ වී ඇත.
මෙවන් සභාගයකදී කොංග්‍රස් නායිකා සෝනියා ගාන්ධිගේ විදේශ ජන්මය ප්‍රශ්නයක් වනු ඇති බැවින් බටහිර බෙංගාලයේ මහ ඇමති බුද්ධාදේවා හට්ටාචාර්ය ඊට උචිතම පුද්ගලයා බව පැවසී ඇති නමුදු ඔහු පාර්ලිමේන්තු අසුනක් නියෝජනය නොකරන බැවින් වත්මන් පාර්ලිමේන්තුවේ එම පක්ෂ ප්‍රධානි සෝම්නාත් චැටර්ජි අගමැති ධූරයට සුදුසු යැයි ද අදහසක් ද මතු වී ඇත.
මේ අතර වත්මන් රජයේ එකම සමාජවාදියාවන ආරක්ෂක ඇමති ජෝර්ජ් ෆර්නැන්ඩස් තමාට අගමැති ධූරය හිමිවන්නේ නම් ජාතික හින්දුවාදීන් ගෙන් වෙන් වී වාමවාදි සභාගයකට එක්වනු ඇතැයි ද කියති. හිටපු අගමැතිවරයකු වන 76 හැවිරිදි චන්ද්‍ර ෂේකර් හා හිටපු ආරක්ෂක ඇමතිවරයකු වන ෂරාද් පාවර් ගේ නම් ද අගමැති ධූරය සම්බන්ධයෙන් සඳහන් වී තිබේ. ප්‍රමාණවත් ආසන සංඛ්‍යාවක් නොලදහොත් විපක්ෂයේ අසුන් ගැන්මට වත්මන් අගමැතිවරයා අපේක්ෂා කරන බව පැවසුන ද නියෝජ්‍ය අගමැති ලාල් ක්‍රිෂ්ණ අද්වානි කෙසේ හෝ සභාග රජයක් පිහිට විය යුතු බව කියා තිබේ. එවන් අවස්ථාවක සමාජවාදී පක්ෂයෙන් අගමැති හෝ නියෝජ්‍ය අගමැති තෝරා ගන්නේ නම් භාරතීය ජනතා පක්ෂය ප්‍රමුඛ රජයකට සහාය දෙන බව සමාජවාදී පක්ෂ නායක මුලායම් සිං යාදෙක්ස් පවසා ඇත.
ඒ. එෆ්. පී.
</ART>
<ART>
අමෙරිකාවට එරෙහිව ඉස්ලාමීය කග නොඑසවීම ලජ්ජාවට කරුණක්
- ඉරාකයේ අල් කයිඩා නායකයා කියයි
ඩුබායිහි දී
අමෙරිකාවට එරෙහිව ඉස්ලාමීය කගපත නොඑසවීම සම්බන්ධයෙන් මුස්ලිම් වර්ගයාට දෝෂාරෝපණය කරන ඉරාකයේ අල් කයිඩා නායක අබු මුසාබ් - අල් සාර්කාවි, ඉරාකයේ ෆලුජා නගරයේ දී ලොව බලවත් ම හමුදාව නින්දාවට පත් කළ මුස්ලිම් සටන් කාමීන්ගේ මග සෙස්සන් විසින් නොගැන්ම ලජ්ජාවට කරුණක් බව කියා තිබේ. ඉරාකයේ දී අමෙරිකානුවෙකුගේ හිස ගසා දමන දර්ශනයක් රැගත් වීඩියෝ පටයක එන අබු මුසාබ් අල් සර්කාවිගේ යැයි කියැවුණු නිවේදනයකින් මෙබව ප්‍රකාශ වී ඇති අතර, ඉන් ඉරාකය නිදහස් කැරගැන්මට මුස්ලිම් පූජකවැන් හා නායකයින් අපොහොසත් වීම ගැන ඔවුන් සමච්චලයට ලක් කැර තිබේ. මුල්ම මුස්ලිම්වරුන් මිසදිටුවන් පරාජයට පත් කළ බදර් සටන ඇතුලත් ඉස්ලාමීය සාඩම්බර ඉතිහාසය යළි පණගැන්වීමට එක්වන ලෙස මෙහිදී ඔහු මුස්ලිම් තරුණයින්ගෙන් ඉල්ලා ඇත. මහමත්තුමාගේ කගපත දැරීම හා ශුද්ධ යුද්ධයේ මග ගැන්මට මේ කාලය නොවේදැයි ප්‍රශ්න කරමින් අමෙරිකානු ප්‍රමුඛ හමුදාවට එරෙහිව සටන් වදින ලෙස ඔහු ඔවුන්ගෙන් ඉල්ලා ඇත.
ඔහුගේ මෙම නිවේදනය ඉස්ලාමීය වෙබ් අඩවියක අඩංගුව ඇති බවද ප්‍රකාශිතය. ඉස්ලාමිකයන් ලෙස මුස්ලිම් ජාතිකයන් දෙවියන් හමුවේ වගකිවයුතු බව පෙන්වා දෙමින් ඉතිහාසයේ ප්‍රබලම බලවතාගේ අභිමානය බිඳ දැමීමට මුස්ලිම් තරුණයින් සමත් වී ඇති සැටි නොපෙනේ දැයි ඔහු වැඩි දුරටත් ප්‍රශ්න කැර ඇත. දැනට ෆලුජා නගරයේ සටන් වැද සිටින මුස්ලිම් සටන් කාමීන් සමග සම තත්ත්වයට පත්වන ලෙස ද ඔහු ඔවුන්ගෙන් ඉල්ලා ඇත.
රොයිටර්
</ART>
<ART>
<PIC>01. පාකිස්තාන ජනාධිපති පර්වේස් මුෂාරෆ්, 1999 දී එරට බලයට පත් වූයේ එවකට අගමැති තනතුර දැරූ පාකිස්තාන මුස්ලිම් ලීගයේ නායක නවාස් ෂරීෆ් ලේ නොවැගුරුණු කුමන්ත්‍රණයකින්, බලයෙන් පහ කරමිනි. ෂරීෆ් බලයෙන් පහ වීමත් සමග රටින් පිටුවහල් වු ඔහුගේ බාල සොහොයුරු ෂාබාස් ෂරීෆ්, වසර තුනකට පසු පෙරේදා සියරට පැමිණිය ද ලාහෝර් බලධාරීහු ඔහු යළින් පාකිස්තානයට බාර ගැනීම ප්‍රතික්ෂේප කළහ. ෂරීෆ්ගේ මුස්ලිම් ලීගයේ ආධාර කරුවන්, රජයේ මෙම තීරණයට එරෙහිව විරෝධතා රැළි පවත්වද්දී ඔවුන් අත්අඩංගුවට ගැනීමට පාකිස්තාන පොලීසිය උත්සුක වූ අයුරු. සිවිල් ඇඳුමින් සැරැසුණු පොලිස් නිලධාරීන්, උද්ඝෝෂකයකු ඔසවා ගෙන ගියේ මෙසේය.</PIC>
<PIC>02. ස්කොට්ලන්තයේ ග්ලාස්ගෝ නුවර සිව් මහල් ප්ලාස්ටික් කම්හලක පෙරේදා සිදු වූ පිපිරීමකින් එම කම්හල බිමට සමතලා විය. මෙතෙක් හේතුව සොයා නොගත් මේ පිපිරීමෙන් 16 දෙනකු කම්හල තුළ හිරවු අතර, ඉන් තිදෙනකු ස්ථිරවම මිය යන්නට ඇතැයි විශ්වාස කෙරේ. තුවාල කරුවන් 24 ක් රෝහල් කරා ගෙන ගොස් ඇතැයි කියන සහන සේවකයෝ, ඇතුළත සිර වී සිටින තවත් පුද්ගලයන් සොයා මෙහෙයුම් කටයුතු වල නිරත වූයේ මෙසේය.</PIC>
<PIC>03. සිද්ධාර්ථ කුමාරෝත්පත්තිය සංකේතවත් කරමින්, දකුණු කොරියාවේ සෝල් නගරයේ බෞද්ධයන්, නගර ශාලාව ඉදිරිපිට පහන් කූඩුවලින් අලංකාර කර තිබූ අයුරු උපත ලැබූ සැනින් සිදුහත් කුමරු පියවර තැබු නෙලුම් මල්, කෘත්‍රිම ලෙස සකස් කර තිබිණ.</PIC>
<PIC>04. බෝම්බයකින් ඝාතනය වුණු රුසියානු හිතවාදී චෙච්නියානු ජනාධිපති අක්මාද් කැඩිරෝව්ගේ අවමඟුල ඉකුත් 10 වැනිදා ඔහුගේ උපන්ගම වන සෙන්ටොරෝයි හිදි පැවැත්විණ. එම අවස්ථාවට එක් වු ඔහුගේ පුතු වන ආරක්ෂක ප්‍රධානි, රම්සාන් කැඩිරෝව් සහ චෙච්නියානු වැඩබලන ජනාධිපති සර්ගි ඇබ්රමෝව් මෙහි දැක්වේ. 27 හැවිරිදි රම්සාන්, ඇබ්රමෝව් ගේ දකුණු අතලෙස කටයුතු කරනු ඇති අතර ජනාධිපති අපේක්ෂකයන් ලෙස ඉදිරිපත් කැරෙන නම් ලැයිස්තුවේ ඉහළින් සිටින්නේ ඔහු බව ප්‍රකාශිතය.</PIC>
<PIC>05. ඩෙන්මාර්කයේ ඔටුන්න හිමි කුමරු ෆ්‍රෙඩ්රික්, සාමාන්‍ය ඔස්ට්‍රේලියානු තරුණියක වන මේරි ඩොනල්ඩ්සන් සමග මැයි 14 දා අතිනත ගනී. ඒ නිමිත්තෙන් කෝපන්හේගන් නුවරදී පැවති රාත්‍රි භෝජන සංග්‍රහයකදී ඔහු ඇය අමතන අවස්ථාවකි මේ.</PIC>
<PIC>06. ආගමික නිගරුව හමු වේ මරණ දඬුවම නියමව සිරගතව සිටින ඉරාන සරසවි ඇදුරෙකු වන හෂෙම් අගාජාරිගේ සොයුරිය, එම තීන්දුවට එරෙහිව විරෝධතා රැළියක් අමතන අයුරුය මේ. ඇය පසුබිමේ ඇත්තේ ඉස්ලාමීය ඉරාන ජනරජයේ නිර්මාතෘ අභාවප්‍රාප්ත අයටොල්ලා රෝහොල්ලා කුමේනිගේ දැවැන්ත පෝස්ටරයකි.</PIC>
</ART>
<ART>
මෙය මා තරඟ වදින අවසන් මැතිවරණයයි වජ්පායි කියයි
නවදිල්ලියේදී.
මෙය, තමා තරඟවදින අවසන් මැතිවරණය බවත් ඉන්පසු දේශපාලනයෙන් විශ්‍රාම ගෙන මෙතක් අතපසු කළ කාව්‍යකරණය හා ලේඛනයට යළි යොමුවන බවත් ඉන්දීය අගමැති අතාල් බිහාරි වජ්පායි පෙරේදා ප්‍රකාශ කළේය. 79 හැවිරිදි අවිවාහක දිවියකට හිමිකම් කියන වජ්පායි හය වසරකට ආසන්න කාලයක් ඉන්දියාව පාලනය කැර ඇත. ඊයේ සවස් වන විට ඔහුගේ භාරතීය ජනතා පක්ෂය මෙවර මහ මැතිවරණයෙන් බහුතර ආසන ගණනක් දිනාගෙන ඇත්ද යන්න අනාවරණය වනු ඇතැයි ප්‍රකාශ වී තිබිණි.
”ඉකුත් 40 වසරක් තිස්සේම මා මැතිවරණවලට තරග වැදුණා. මෙය මගේ අවසන් මැතිවරණය යැයි මට හැඟෙනවා. මෙතෙක් කලක් මට සුපුරුදු ලේඛන කලාවට යොමු විය නොහැකි වුණා. යළිත් කාව්‍යකරණයට එළඹීමට මා කැමතියි.” මේ අතර ඉකුත් මාර්තු මාසයේදී ඉන්දීය ගායිකා ලතා මංගේෂ්කාර් විසින් වජ්පායිගේ හින්දි බසින් ලියැවී ප්‍රකාශිත පද්‍ය කීපයකට ම සංගීතය මුසු කොට තිබිණ. වජ්පායිගේ සෞඛ්‍ය තත්ත්වය ගැන දේශපාලන කේෂ්ත්‍රයේ අනුමානයන් පහළ වී තිබුණද ඔහුගෙන් පසු පක්ෂ නායකත්වය සම්බන්ධයෙන් මෙතෙක් තීරණයක් ගෙන නැති බවද ඔහු කියා තිබේ. ප්‍රජාතන්ත්‍රවාදයේ දී අනුප්‍රාප්තික ප්‍රශ්නයක් පැන නොනගින බවත්, තමාගේ ඉවත් වීමෙන් පසු තත්ත්වය පක්ෂය විසින් තීරණය කරනු ඇති බවත් ඔහු කියා ඇත. කෙසේ වෙතත් ඔහුගෙන් පසු නියෝජ්‍ය අගමැති ධූරය හොබවන 76 හැවිරිදි ලාල් ක්‍රිෂ්ණ අද්වානි පක්ෂ නායකත්වයට පත්වනු ඇතැයි කියැවී ඇත.
ඒ. එෆ්. පී.
</ART>
<ART>
ඊශ්‍රායල් මිසයිල ප්‍රහාරවලින් පලස්තීනුවන් 7 ක් මරුට
ඝාසාහිදී ය
දෙපසේ ම හමුදා භටයන් 11 දෙනකු ඝාතනය කරමින්, ඊශ්‍රායල් සහ පලස්තීන හමුදා අතර පෙරේදා දකුණු ඝාසා තීරයේ දී සිදු වූ සැඟ වී සිට ප්‍රහාර එල්ල කිරීමේ සිද්ධීන්වලින් අනතුරුව, ඊශ්‍රායලය එල්ල කළ මිසයිල ප්‍රහාරයකින්, පලස්තීන ජාතිකයන් හත් දෙනෙකු මිය ගොස් ඇතැයි වාර්තා වෙයි. රාෆා සරණාගත කඳවුරු අසළට, ඊශ්‍රායල් මිසයිල ප්‍රහාර දෙකක් එල්ල වූ බැව් සිද්ධිය ඇසින් දුටුවන් පවසද්දී ඊශ්‍රායල් හමුදා ආරංචි මාර්ග සඳහන් කළේ, තම හමුදාවලට බෝම්බ ප්‍රහාර එල්ල කරන්නට, උත්සාහ කරමින් සිටි පලස්තීන සටන්කාමීන් පිරිසක් වෙත, මිසයිල ප්‍රහාරයක් එල්ල කළ බවයි.ඊශ්‍රායල් හමුදා භටයන් හය දෙනකුට මරු කැඳවමින් පසුගිය අඟහරුවාදා පලස්තීන සටන්කාමීන් විසින්, පුපුරණ ද්‍රව්‍ය රැගත් ඊශ්‍රායල් හමුදා ට්‍රක් රථයක් බිම් බෝම්බ ප්‍රහාරයකින් පුපුරුවා හැරීමේ සිද්ධියට එකටෙක කිරීමක් ලෙස ඊශ්‍රායලය මෙම මිසයිල ප්‍රහාර එල්ල කරන්නට ඇතැයි විශ්වාස කෙරේ.
රොයිටර්
</ART>
<ART>
බැංකු සේවක බිරියට මිටි පහරදී මරා දමා බැංකුව කොල්ල කාලා
බීජිංහිදී
අසාර්ථක බැංකු කොල්ලයක යෙදුණු චීන ජාතිකයෙකු එහි දී එම බැංකුවේ ම සේවයේ නියුතු සිය බිරිඳගේ හිසට මිටි පහරක් එල්ල කොට මරා දමන ලදැයි රාජ්‍ය මාධ්‍යයෙන් පෙරේදා ප්‍රකාශ විය. 'වෑන් යුලිං' නම් මේ පුද්ගලයා ඉකුත් මස බැංකු කොල්ලයේ යෙදුණු අවස්ථාවේ එම හිලාර් නගර බැංකු ශාඛාවේ කාර්යමණ්ඩලයට අයත් දෙදෙනා අතරින් එක් අයෙකු වී ඇත්තේ ඔහුගේ බිරිඳය. මේ අවස්ථාවේදී ඇය ඔහුගේ කොල්ල ප්‍රයත්නයට එරෙහි වීමෙන් කුපිත වූ ඔහු ගෙන ආ මිටියකින් ඇයගේ හිසට පහරදී ඇය මියෙන්නට හැර, පලාගොස් තිබේ. මුල්‍ය අපහසුතාවලින් පෙළුණු ව්‍යාපාරිකයෙකු වූ 'වෑන් යුලිං' යුආන් 285,000 (ඩොලර් 34000) ක් පමණක් රැගෙන පලා යාමට සමත් වී ඇතත් පසුව අත්අඩංගුවට ගෙන ඇත.
ඒ. එෆ්. පී.
</ART>
<ART>
සිරියාවට පැන වූ ආර්ථික තහංචි ගැන යළි සළකා බලන්න
ගල්ෆ් - සහයෝගිතා කවුන්සලයේ මහලේකම් අමෙරිකාවට කියයි
රියාද්හිදීය
සිරියාව මත ආර්ථික සම්බාධක පැනවීමට අමෙරිකා ජනාධිපති ජෝජ් ඩබ්ලිව්.බුෂ් ගෙන ඇති තීරණය විවේචනයට ලක් කරන ගල්ෆ් සහයෝගීතා කවුන්සලයේ මහ ලේකම් අබ්දුල් රහමන් අල් - අකීයා ඒ පිළිබඳව යළිත්් වරක් සළකා බලන ලෙස වොෂිංටනයෙන් ඉල්ලීමක් කළේය. ඊශ්‍රායලයට එරෙහි සටන්කාමී කණ්ඩායම්වලට අනුගමනය දැක්වීම සහ ඉරාකයේ අමෙරිකා හමුදාවලට එල්ල වන ගරිල්ලා ප්‍රහාර වැළැක්වීමට අපොහොසත් වීම යන චෝදනා මත සිරියාවට එරෙහිව ආර්ථික තහංචි පැනවීමට තමා තීරණය කළ බැව් බුෂ් පෙරේදා ප්‍රකාශ කළේය. මෙම චෝදනා සිරියාව මුළු මනින්ම ප්‍රතික්ෂේප කර ඇති අතර ගල්ෆ් අරාබි සන්ධානයේ ප්‍රධානියා තව දුරටත් පවසන්නේ අමෙරිකාවේ මෙම ක්‍රියාව පිළිගත නොහැකි සහ කලාපයේ ස්ථාවරභාවයට කිසිදු පිටුවහලක් නොවන අන්දමේ පියවරක් බවයි.
රොයිටර්
</ART>
<ART>
අමෙරිකාවේ නව සම්බාධක හමුවේ කියුබාව යුද සූදානමක
හවානාහි දී
කියුබා ජනාධිපති පිදෙල් කැස්ත්‍රෝ ගේ පාලනය පෙරළා දැමීමේ වෑයම කඩිනම් කරනු පිණිස ඉදිරිපත් කැරුණු නව අමෙරිකානු ක්‍රියාදාමය හමුවේ කියුබානු ජනතාව යුද සූදානමකට යොමු කරමින් සිටින එරට රජය, අමෙරිකාවට එරෙහි දැවැන්ත ජන විරෝධතාවක් කැඳවා තිබේ. මෙම ජන විරෝධතාව අද පැවැත්වෙනු ඇත්තේ හවානාහි අමෙරිකානු ආයතන පිහිටි සුපතල මේල්කන් වීදියේ දී බව ග්‍රැන්මා පුවත්පතෙහි පලව තිබේ. ඉකුත් සතියේ අමෙරිකානු ජනාධිපති බුෂ් ඉදිරිපත් කළ කියුබානු විරෝධී පියවර අතර කියුබාවට විදේශ විනිමය ලබාදෙන මූලික මගක්වන කියුබානු - අමෙරිකානුවන් එවන මුදල් සීමා කිරීම ද ඇතුලත්ව තිබේ. මෙම නව පියවර මගින් 1962 සිට කියුබාව මත අමෙරිකාව පණවා ඇති සම්බාධක තවත් උග්‍ර කැරේ.
අමෙරිකාවේ මෙම නව කියුබානු විරෝධී පියවර දැනටමත් කියුබානුවන්ගේ දැඩි විරෝධයට ලක්ව ඇත. එපමණක් නොව අමෙරිකාවට පලා ගොස් සිටින කියුබානු අමෙරිකානුවන් ද බුෂ්ගේ නව පියවර ඵලදායී නොවන්නක් බව ප්‍රකාශ කැර ඇත.
අමෙරිකාව ඉරාකය ආක්‍රමණය කළ තැන්පටන්, ඔවුන්ගේ කියුබානු ආක්‍රමණයක් ද අපේක්ෂාවෙන් ජනතාවට අනතුරු අඟවා තිබුණු කියුබාව, ඇතිවිය හැකි යුද්ධයකට දැන් ජනතාව සූදානම් කිරීම අරඹා තිබේ. මෙහි දී මූලික කාර්යයවන්නේ යුද මූලධර්මයන් ක්‍රමෝපායන් හා උපාය මාර්ග අඛණ්ඩව පරිපූර්ණත්වයට පත් කිරීම බව කියුබානු රජයේ නිවේදනයක දැක් වී ඇත. ඉරාක යුද්ධය ඇරඹි තැන් පටන් නාගරික සටන්කාමී කොටස් ප්‍රගුණ කිරීම සමහර ඉරිදා දිනයන් හිද සිදු කැර තිබිණ.
නවතත්ත්වය යටතේ යුද සූදානමක රට තැබීමේදී ළමයින් හා මහල්ලන් ප්‍රදේශවලින් ඉවත් කිරීමේ සැලසුම් සඳහා අවධානය යොමා ඇති අතර නිත්‍ය හමුදාවට බැඳීමට නොහැකි ජනතාවගෙන් සමන්විත සේනාංකවලින් යුත් ආරක්ෂිත කලාප 1400 ක් ගොඩනැගීම ගැන ද සැලකිල්ල යොමා තිබේ. මෙම සටන්කාමී කොටස් සුළු අවියෙන් හා ගුවන්යානා නාශක රොකට් විදිනයන්ගෙන් සන්නද්ධ කැරෙන අතර 'දුප්පතාගේ අවිය ලෙස කියුබානු රජය හඳුන්වන බිම්බෝම්බ බිම්යායවල අතුරන බව ද ප්‍රකාශ වී තිබේ. තවද වියට්නාමයටත් වඩා දරුණු ගිනි ඡාලාවක් බවට පත්වෙමින්, සතුරාට එරෙහිව දිග් ගැසුණු යුද්ධයක නියැලීම සිය උපාය මාර්ගය බව කියුබානු බලධාරීන් ප්‍රකාශ කැර ඇත.
ඒ' එෆ්. පී.
</ART>
<ART>
ඉන්දීය මහ මැතිවරණය පූර්ව අනාවැකි උඩුයටිකුරු වන ලකුණු...
කොටස් වෙළෙඳපොලත් තිගැස්සෙයි
බොම්බායේ දී
ඉන්දීය මහ මැතිවරණයේ ඡන්ද ගණන් කිරීම ඊයේ පෙ.ව. 8.00 ට ඇරඹුණු අතර ඉන් පැයකින් පසු ක්‍රියාත්මක වුණු කොටස් වෙළෙඳ පොළෙහි ආයෝජකයින් කැරෙන් නොපැහැදිලි තත්ත්වයක් ඉස්මතුව තිබුණේ ප්‍රතිසංස්කරණ හිතවාදි පාලක සභාගයට මැතිවරණ ප්‍රතිඵල එතරම් යහපත් නොවනු ඇතිබව පෙනී ගොස් තිබුණු නිසාය. මහමැතිවරණයේ අවසන් ප්‍රතිඵල ඊයේ සවස්වන විට තහවුරු වනු ඇතැයිද ඊට කලින් ප්‍රතිඵලවල ප්‍රවණතාවන් දක්නට ලැබෙනු ඇතැයිද පැවසී තිබිණ. කොටස් වෙළෙඳපොළ මෙන්ම රුපියලේ අගයද ඉකුත් දෙසතිය තුළ එක තැන රැඳුණු ස්වභාවයක් විදැහු අතර පාලක සභාගය පාර්ලිමේන්තුවේ බහුතරයක් දිනා ගැන්මේ අපේක්ෂාවද පහසු නොවන්නක් බව විදැහිණ. මේනිසා ප්‍රතිඵල මත රටේ ආර්ථික ප්‍රතිසංස්කරණ ක්‍රියාවලිය මෙන්ම විදෙස් ආයෝජන තත්ත්වය රැදෙනු ඇතැයි වෙළෙඳ කේෂත්‍රයෙන් පැවසී තිබිණ. මැතිවරණ ප්‍රතිඵල වලට අනුව වෙළෙද පොළ තත්ත්වයන් වෙනස්වනු ඇති බවද ප්‍රකාශ විය. දෙසතියකට පෙර අස්ථිර රජයක් බිහිවනු ඇති බවට අනාවැකි පලවීමක් සමග බොම්බායේ කොටස් වෙළෙද පොළ 10% කින් පහත වැටිණ. රුපියලේ අගයද 3% කින් පහළ වැටිණ.
මෑත අනාවැකි වලින්ද කියැවුණේ එකදු ප්‍රධාන පක්ෂයක් හෝ පැහැදිලි ජනවරමක් නොලබනු ඇති බවය. ඒ සමගම වාර්තාගත විදේශ ආයෝජනයන් ලබාදීමට සමත් වූ ආර්ථික ප්‍රතිසංස්කරණ ක්‍රියාවලියක් මෙහෙයවූ පාලක සභාගයට මැතිවරණ ප්‍රතිඵල එතරම් යහපත් නොවනු ඇතිබව අපේක්ෂා කැරී තිබිණ. ඔවුන් පාර්ලිමේන්තු ආසන 545 න් 230 - 278 ප්‍රමාණයක හිමිකම් කියනු ඇතැයි පැවසිණ.
රොයිටර්
</ART>
<ART>
<PIC>01. පලස්තීන ජාතිකයන් 13 දෙනකු සහ ඊශ්‍රායල් භටයන් 6 දෙනකුට මරු කැඳවමින් ඝාසා නගරයේ සෙයිට්‍රන්හි නගරයේ පැවැති ගැටුම්වලින් අනතුරුව සිය නිවෙස ප්‍රහාරවලින් විනාශ වී යාම නිසා උන්හිටි තැන් අහිමි වූ පලස්තීන තරුණයකු මහ මඟ අයිනේ නින්දට වැටී සිටියේ මෙසේය.</PIC>
<PIC>02. ඉරාකයේ නාජාෆ් ශුද්ධ නගරයට පෙරේදා රාත්‍රිය පුරා අමෙරිකානු හමුදා වෙතින් එල්ල වු ගුවන් ප්‍රහාරවලින් මේ දැරියගේ මාපියෝ මිය ගියහ. තුවාල ලත් සාරා හයිදාර් නැමැති මේ දැරිය, රෝහලේ ඇඳක් මත ප්‍රතිකාර ලබමින් පසු වූ අයුරු.</PIC>
<PIC>03.ඉන්දීය මහ මැතිවරණයේ ජයග්‍රහණය කොංග්‍රස් පක්ෂය දෙසට යොමු වෙමින් පවතිද්දී පක්ෂ නායිකා සෝනියා ගාන්ධිගේ නවදිල්ලි නුවර පිහිටි නිවාසය ඉදිරිපිට, ප්‍රීති ඝෝෂා පවත්වන ආධාර කරුවන් පිරිසක්, පින්තූරය මැද සිටින පුද්ගලයා ප්‍රදර්ශනය කරන්නේ, සෝනියා ගාන්ධි රැස්ව සිටි පිරිසට ආචාර කරන දර්ශනයක් සහිත පක්ෂයේ සංකේතයකි.</PIC>
<PIC>04. දකුණු ඝාසා තීරයේ රාෆා නගරයේදී ඉස්ලාමීය ජිහාඩ් සංවිධානය විසින් ඇට වූයේ යැයි කියන බිම් බෝම්බයකින්, ඊශ්‍රායල් හමුදා ට්‍රක් රථයක් පිපිරී ගියේ සොල්දාදුවන් කිහිප දෙනකු ද සමගිනි. සුනු විසුණු වී ගිය රථයේ කොටස් අත තබාගෙන ජයග්‍රාහි සිනා නඟන පලස්තීන ළමයින් කිහිප දෙනෙක්.</PIC>
<PIC>05. කලින් කවරදාකවත් නොතිබුණු අයුරින් අමෙරිකානු ආක්‍රමණයක් අතළඟ බව අපේක්ෂා කරන කියුබාව මුළුරටම යුද සූදානමක තැබීමට පියවර ගෙන තිබේ. අද දැවැන්ත අමෙරිකානු විරෝධතාවක් මෙහෙයවීමට ද රජය කටයුතු යොදා ඇත. මෙහි දැක්වෙන්නේ පික්අප් රථයක නැංවුණු ගුවන් යානා නාශක තුවක්කුවක් සමගින් හවානාහි මුදූ තීරයක හමුදා විශේෂඥයන් පිරිසක් රැඳී සිටින සැටිය.</PIC>
</ART>
<ART>
ඉන්දීය මහ මැතිවරණය
කොංග්‍රසයෙන් ස්ථාවර රජයක් බිහි වීමේ ලකුණු මැද කොටස් වෙළෙඳ පොළ සක්‍රීය වෙයි 
නවදිල්ලියේ දී
ඉන්දීය මහ මැතිවරණයේ ඡන්ද ගණන් කිරීම ඇරඹීමෙන් පසු නිකුත් මූලික ප්‍රතිඵලවලින් විපක්ෂ කොංග්‍රසය හා එහි මිත්‍රශීලි පක්ෂ මීළඟ ඉන්දීය රජය බිහිකිරීමේ ප්‍රවනතාවයකට යොමු වී ඇති බව තහවුරු වීමත් සමඟ, පහළ වැටී තිබුණු කොටස් වෙළෙඳ පොළ යළි ඉහළ නැගි බව වාර්තා වී ඇත. මෙසේ වෙළෙඳපොළ අස්ථාවරත්වය පිළිබඳ බිය පහවීමත් සමග දහවල් වනවිට කොටස් වෙළෙඳ පොළ ගනුදෙනු 4% කින් ඉහළ ගිය බව ප්‍රකාශිතය. භාරතීය ජනතා පක්ෂය ප්‍රමුඛ පාලක සභාගය අභිබවමින් ලබන ජයග්‍රහණය මැද ස්ථාවර රජයක් පිහිටුවිය හැකි බව කොංග්‍රස් පක්ෂයෙන් ප්‍රකාශ වීමත් සමග මේ වෙනස්කම් සිදුව ඇත. කොංග්‍රසය ප්‍රමුඛ රජයක් වුව ප්‍රතිසංස්කරණ විරෝධී නොවනු ඇති බව සුරැකුම් වෙළෙඳ පොළ ප්‍රධානින්ගෙන් පැවසී තිබේ. අස්ථාවර රජයක් බිහිවෙතැයි පළවුණු අනාවැකි මැද ඉන්දීය කොටස් වෙළෙඳ පොළ කලින් අක්‍රිය තත්ත්වයකට පත්ව තිබිණි. එහෙත් දැන් දේශපාලන විමර්ශකයන් පවසන්නේ කොංග්‍රසය ප්‍රමුඛ මිත්‍රශීලි කණ්ඩායම් වල ජයග්‍රහණ මැද ස්ථාවර රජයක් පිහිටුවීමේ හැකියාව මතුවනු ඇති බවය. ඉන්දීය වෙළෙඳ පොළ ලෝකයට විවෘත කරමින් ආර්ථිකය ලිහිල් කිරීමේ පිළිවෙත 1991 දී අරඹන ලද්දේ ද කොංග්‍රසයයි. කෙසේ වෙතත් මානුෂික මුහුණුවරකින් යුතු ප්‍රතිසංස්කරණ ක්‍රියාවලියකට ඔවුන් නැඹුරු වන බව කියා තිබිණ. මේ අනුව අස්ථිර රජයක් පිළිබඳ වෙළෙඳ පොළ බිය ක්‍රමයෙන් පහවෙමින් පවතින බව ප්‍රකාශිතය.
ඒ. එෆ්. පී.
</ART>
<ART>
අමෙරිකාවෙන් ශ්‍රී ලංකාවට කෝටි දහසක ආධාර
ප්‍රමෝද් ද සිල්වා අමෙරිකාවේ සිට.......
රුපියල් කෝටි දහසක් එනම් අමෙරිකානු ඩොලර් දස කෝටියක් එකහෙලා අධාර මුදලක් වශයෙන් අමෙරිකානු සහශ්‍ර අභියෝගතා ගිණුම යටතේ වහාම ශ්‍රී ලංකාවට ලබාදීමට අමෙරිකාව තීරණය කොට ඇත. දැනට අමෙරිකාවේ සංචාරයක නිරතව සිටින විදේශ ඇමැති ලක්ෂමන් කදිරගාමර් මහතා විසින් අනාවරණය කරන ලද පරිදි අමෙරිකානු සහශ්‍ර අභියෝගතා ගිණුම යටතේ ආධාර ලැබීමට සුදුසුකම් ලබා ඇති රටවල් 16 න් එකක් ලෙස අමෙරිකාව විසින් ශ්‍රී ලංකාව තෝරා ගෙන තිබේ. මෙම ආධාර පිරිනැමීම පිළිබඳ ගිවිසුමට අමෙරිකාවේ ශ්‍රී ලංකා තානාපති දේවින්ද සුබසිංහ මහතා අස්සන් තැබීය.
මේ පිළිබඳව "දිනමිණ" පත්‍රයට කරුණු දැක්වූ ඇමැති කදිරිගාමර් මහතා, මෙම අරමුදල් භාවිතය ට ගැනීම පිළිබඳ පැහැදිළි නිශ්චිත යෝජනා වහාම ශ්‍රී ලංකාව විසින් සම්පාදනය කළ යුතුව ඇති බවත් ලබන සැප්තැම්බර් මස පටන් මෙම අරමුදල් භාවිතය ට ගැනීමට ශ්‍රී ලංකාවට ඉඩකඩ සැලසී ඇති බවත් කීය. එය මුලුමනින්ම නම්‍යශීලී ප්‍රතිපාදනයක් බවත් ඒ මුදල ලබා ගැනීම සඳහා යෝජනා ඉදිරිපත් කිරිම දැන් ශ්‍රී ලංකාව වෙත පැවරී ඇති මෙහෙය බවත් ඇමැතිවරයා කීය. ශ්‍රී ලංකා රජයේ ප්‍රධාන වැඩපිළිවෙළක් වන ග්‍රාමීය ආර්ථිකය නංවාලීම සඳහා මෙම අරමුදල් වඩා ඵලදායී ලෙස යොදා ගත හැකි යැයි ශ්‍රීලංකාව යෝජනා කළ බවත් කදිරගාමර් මහතා කීය. ඒ යෝජනාවට අමෙරිකාව එකහෙළා එකඟ වු බවත්, ඒ අනුව ශ්‍රී ලංකාවේ එකී ව්‍යාපෘති සහ ඉඩ ප්‍රස්ථාවන් පිළිබඳව අගැයීමක් කිරීමට සහශ්‍ර අභියෝගතා අරමුදලේ කණ්ඩායමක් මේ මසදී ශ්‍රී ලංකාවට පැමිණෙන බවත් ඇමැතිවරයා කීය. යෝජිත අමෙරිකා - ශ්‍රී ලංකා නිදහස් වෙළෙඳ ගිවිසුම ගැනද සඳහන් කළ ඇමැතිවරයා, අමෙරිකාව සමග නිදහස් වෙළඳ ගිවිසුමක් අත්සන් කිරීමේ ඉඩකඩ පිළිබඳව නව රජය සොයා බලන බවත් කීය. ඒ සඳහා වෙළෙඳ ඇමැති ජෙයරාජ් ප්‍රනාන්දු පුල්ලේ මහතා ළඟදීම අමෙරිකාව බලා යනු ඇත. ශ්‍රී ලංකාවේ සාම ක්‍රියාදාමය පිළිබඳව ද මෙහිදී කදිරගාමර් මහතා අමෙරිකානු ජාතික ආරක්ෂක උපදේශීකා ආචාර්ය කොන්ඩලීසා රයිස් මහත්මිය දැනුවත් කළාය.
</ART>
<ART>
ඉරාකයේ බැග්ඩෑඩ් අගනුවර අබු ග්‍රයිබ් බන්ධනාගාරයේ රඳවා සිටින ඉරාක සිරකරුවන්ට අමෙරිකානු සෙබළුන් විසින් පමුණුවා ඇති ම්ලෙච්ඡ වධ හිංසාවලට එකට එක කිරීමක් වශයෙන් අල් කයිඩා සංවිධානය ඉරාකයේ සංචාරයක නිරතව සිටි අමෙරිකානු වෙළඳ ව්‍යාපාරියකුගේ හිස වීඩියෝ කැමරාවක් ඉදිරියේ පෙරේදා ගසා දැම්මේය.
අමෙරිකාවේ පිලඩෙල්මන් ජනපදයේ පදිංචි වෙළඳ ව්‍යාපාරිකයකු යැයි හඳුන්වනු ලැබූ නික් බර්ග් නමැති අමෙරිකානුවා අප්‍රේල් 9 වැනිදා පටන් අතුරුදන් වී සිටියේය. ශීර්ෂ ලේන්සු හා කලු වෙස් මුහුණු පැළඳ සිටි සාහසිකයන් 5 දෙනකු ඉදිරියේ හික් බර්ග් ප්‍රකාශයක් කියවා අවසන් වෙත්ම ඔහු පසෙකට තල්ලු කළ සාහසිකයෝ ඔහුගේ මර ලතෝනි මැද "දෙවියන් වහන්සේ ශ්‍රේෂ්ඨය" (අල්ලාහ් ඕ අක්බර්) යැයි මොර දෙමින් විශාල මන්නයකින් අමුඅමුවේ ඔහුගේ හිස ගසා දැම්මාහ. ඉන්පසුව නික් බාර්ග්ගේ සිරුරෙන් වෙන්වූ හිස වීඩියෝ කැමරාව ඉදිරියේ ඔව්හු ප්‍රදර්ශනය කළාය. ඔසාමා බින් ලාඩන්ගේ සමීප සගයකු යැයි කියන ඉරාකය තුළ අමෙරිකාවට බෙහෙවින් අවශ්‍යවී සිටින අබු අල් - සර්කවි විසින් මෙම ඝාතනය පෞද්ගලිකව සිදු කළ බව එම වීඩියෝ පටය පෙන්වමින් ඉස්ලාමීය වෙබ් අඩවියක් කියා සිටියේය. තමා අමෙරිකාවේ පිලඩෙල්පියා ජනපදයේ පදිංචි අසවලා යැයි නිකි බර්ග් සිය පවුලේ විස්තර ද සහිතව ප්‍රකාශයක් කළ පසුව නික් බර්ග් වෙනුවට අබු ග්‍රයිබ් බන්ධනාගාරයේ සිරකරුවන් හුවමාරු කර ගැනීම අමෙරිකාව විසින් ප්‍රතික්ෂේප කරන ලදැයි කියමින් එක් සාහසිකයෙක් නික් බර්ග් බිම හෙළා ඝාතනය කළේය. - රොයිටර්
</ART>
<ART>
කාශ්මීරය
බස් රථයක් ප්‍රපාතයට පෙරැළී 25 දෙනෙක් මරු දකිති
ජම්මුහිදී ය
ඉන්දු කාශ්මීරයේ කඳුකර මාර්ගයක් ඔස්සේ ධාවනය වෙමින් තිබූ, මගීන් පිරි බස් රථයක් ලිස්සාගොස් අඩි 300 ක් පමණ ප්‍රපාතයකට ඇද වැටීමෙන් 25 දෙනකු මිය ගොස් ඇතැයි පොලිස් ආරංචි මාර්ග සඳහන් කරයි. කාශ්මීර දේශසීමාවේ පිහිටි පුන්ච් දිස්ත්‍රික්කයේ දී සිදු වූ මෙම අනතුරින් තවත් මගීන් 13 දෙනෙකුට බරපතළ තුවාල සිදු වී ඇත. මිය ගියවුන් අතර පොලිස් භටයන් පස් දෙනකු ද සිටි බැව් ජම්මු නගරයේ පොලිස් මූලස්ථානය තව දුරටත් වාර්තා කරයි.
රොයිටර්
</ART>
<ART>
තායිවාන ජනපතිවරණය ලොව ලොකුම විහිළුවයි
සුප්‍රසිද්ධ සටන් නළු ජැකී චෑං කියයි
බීජිංහි දී
මෑතකදී පැවැත්වූ තායිවාන ජනාධිපතිවරණය 'ලොව ලොකුම විහිළුව' යැයි කුංෆු සටන් ක්‍රමය හා හාස්‍යෝත්පාදක රංගනය නිසා සුපතල හොංකොං සිනමා නළු ජැකී චෑං ප්‍රකාශ කැර තිබේ. චීනයේ ෂැංහයි නුවර පැවැත්වූ පුවත් සාකච්ඡාවකදි මේ බව ප්‍රකාශ කළ ඔහු මිනිසුන් මේ ගැන වසර 100 ක් වුව කතාබහ කරමින් සිටිනු ඇතැයි කීවේය. ඒ ජනාධිපතිවරණය ලජ්ජාවට කරුණක්. දකින්න තරම්වත් ප්‍රියක් උපදවන්නෙ නැහැ. මා නිකම් තෝන්තු වුණා වගේ. මට රෑ නින්ද ගියෙත් නැහැ' යයි ඔහු වැඩිදුරටත් කීය.
රොයිටර්
</ART>
<ART>
ඉන්දීය සහ චීන හමුදා අතර සබඳතා ශක්තිමත් කිරීමට යයි
නවදිල්ලියේදී
දශක ගණනාවකට පෙර දේශසීමා යුද්ධයක නිරත වූ ලොව ජනාධිකම දෙරටවන ඉන්දියාව හා චීනය අතර මිත්‍රත්වය තහවුරු කිරීමට ඉවහල්වන පරිදි දෙරටේ හමුදා අතර සබඳතා ශක්තිමත් කැරෙන යෝජනාවලියක් සම්බන්ධයෙන් දෙරටම එකඟතාවය පල කොට තිබේ. මෙම යෝජනාවලියට එකඟතාවය පලව ඇත්තේ ඉන්දීය ආරක්ෂක ඇමති ජෝර්ජ් ෆර්නැන්ඩස් සහ ඔහුගේ චීන සමගාමියා වන කාඕ ගැන්චුවාන් අතර නවදිල්ලියේ පැවති සාකච්ඡාවලදිය. දෙපාර්ශවයම, හමුදාමය හුවමාරු කැරගැනීම් හා විශ්වාසය ගොඩ නගා ගැනීම ශක්තිමත් කැරෙන හා සංවර්ධනය කැරෙන නව යෝජනා මාලාවක් ඉදිරිපත් කැර තිබේ යැයි ඉන්දීය ආරක්ෂක ඇමතිගේ නිවේදනයක සඳහන් වේ' ඉන්දියාවේ ආරක්ෂක කටයුතු ආයතනයන්හි චීන භාෂාව පුහුණු කිරීම යුද පුහුණුව ක්‍රීඩා හා සංස්කෘතික හුවමාරුව දේශ සීමාවද පුද්ගල අන්තර් ක්‍රියාවන් ආදිය සම්බන්ධයෙන් එකඟතාවන් ඇති කරගෙන තිබේ. ඒකාබද්ධ හමුදා පුහුණුවීම් වලදී දෙරටේ නිලධාරීන්ට ඒවා නිරීක්ෂණය කිරීමට දැනටමත් ආරාධනා කැරී ඇත.
රොයිටර්
</ART>
<ART>
'මරණීය තර්ජන එල්ල වී තිබෙනවා මට ආරක්ෂාව ලබා දෙන්න'
හිටපු හයිටි අගමැති අමෙරිකාවට කියයි
පෝට් අයු - ප්‍රින්ස්හිදී
තමා ඝාතනය කරන බවට කැරලිකරුවන්ගෙන් නැගී ඇති තර්ජන හේතුවෙන් තමාට අමෙරිකානු ආරක්ෂාව ලබා දෙන්නැයි හයිටියේ හිටපු අගමැති වයිවොන් නෙප්චුන් ඉල්ලා තිබේ. හයිටි පෙරළියෙන් පසු ඔහු සිය මිතුරන්ගේ ගෙන් ගෙට මාරුවෙමින් සැඟවී සිටී. පාලනයෙන් නෙරැපුණු හිටපු ජනාධිපති ඇරිස්ටයිඩ් විසින් අගමැති වශයෙන් පත්කළ ඔහුගේ නිවස ද කැරලිකරුවන් විසින් ගිනිබත් කැර තිබේ. 'කැරලිකරුවන් මා අත්අඩංගුවට ගන්නා බව කීව ද ඔවුන්ගේ අත්අඩංගුව කුමක් දැයි අමෙරිකානු නිලධාරීන් ඇතුළු සැවොම මනාව දනී. මට දැන් කිසිම ආරක්ෂාවක් නැහැ. මගේ ආරක්ෂාව මටම සලසාගන්න සිදුවෙලා. මා මියෙන්නට බිය නැහැ. ඒත් මෙවන් වාතාවරණයක් යටතේ මියෙන්නට අවශ්‍ය නැහැ." යි ඔහු විදෙස් මාධ්‍යවේදියකු සමග පවසා ඇත්තේ සැඟවුමක සිට සෙලියුලර් දුරකතනයෙනි. ඇරිස්ටයිඩ් හයිටියෙන් පිටු වහල් වීමෙන් පසු ඔහුගේ 'ලවලාස් ෆැමිලි පක්ෂයට' අයත් පිරිසකට රටින් පිටවීම තහනම් කරමින් නව රජයෙන් නිකුත් 'අපකීර්තිමත් ලැයිස්තුවේ වයිවොන් නෙප්චූන්ගේ නම ද ඇතුළත්ය. දූෂණ හා අයථා පාලනය ගැන කැරෙන විමර්ශනවලට ඔවුන් ගොදුරු කැර ගැන්ම රජයේ අදහස බව ප්‍රකාශ වුවද නෙප්චූන් පවසන්නේ නව රජයට සත්‍ය සෙවීමට අවශ්‍ය නැති අතර සිය පාක්ෂිකයන් හිංසනයට පත් කිරීම රජයේ අරමුණ බවය.
දේශීය පොලීසිය සමග කැරලිකරුවන් මුසුවි ඇති බැවින් පොලීසිය ගැන විශ්වාසයක් තැබිය නොහැකි බව ඔහු පවසයි. එහෙයින් ඔහුට රැකවරණය සැපයිය හැක්කේ අමෙරිකානු හමුදාවට පමණක් බවද ඔහු කියා තිබේ.
රොයිටර්
</ART>
<ART>
බෝම්බ පිපිරීම් හා වෙඩි තැබීම්වලින් උස්බෙකිස්තානයේ 19 ක් නසිති
අමෙරිකා විරෝධි ඉස්ලාමීය සටන්කාමීන්ගේ වැඩක්....?
ටෂ්කන්ට්හි දී
මධ්‍ය ආසියානු උස්බෙකිස්තානයේ පෙරේදා ඇති වූ බෝම්බ පිපිරීම් වැලක් හා වෙඩි තැබීම් මගින් පුද්ගලයන් 19 දෙනෙකු පමණ ඝාතනය වී ඇති අතර එය අමෙරිකානු ප්‍රමුඛ භීෂණයට එරෙහිව යුද්ධයට සහාය පලකරන උස්බෙකිස්තානය ඉන් බිඳවීමට ප්‍රයත්න දරණ ඉස්ලාමීය සටන්කාමීන්ගේ ක්‍රියාවලියක් බව ප්‍රකාශ වී තිබේ. උස්බෙකිස්තානය සිය දේශ සීමාව තුළ ඉස්ලාමීය අන්තවාදීන් මැඩලමින් අමෙරිකාව සමග මිත්‍රත්ත්වයක් ගොඩ නගා ගෙන ඇති වා පමණක්් නොව යාබද ඇෆ්ගනිස්තානයේ මෙහෙයුම් සිදුකරන අමෙරිකානු හමුදාව සඳහා කඳවුරක් ද සපයා තිබේ. උස්බෙකිස්තාන විදේශ ඇමති පවසන්නේ හිස්බ් - උට් - තරිර් හා වාබීස් නම් ත්‍රස්ත කණ්ඩායම් ප්‍රහාර පිටුපස සිටින බවය. එහෙත් හිස්බ් - උට් කරීර් කණ්ඩායම සිද්ධිවලට ඔවුන්ගේ මැදිහත්වීමක් නැතිබව කියා තිබේ. ඔවුන් ත්‍රස්තවාදී හෝ ප්‍රචණ්ඩ ක්‍රියාවල නොයෙදෙන අතර සන්නද්ධ අරගලයක ද නිරතව නැතැයි කියා තිබේ. මෙම ප්‍රහාර සම්බන්ධයෙන් ඇඟිල්ල දිගුවන්නේ ඒකාධිපති උස්බෙක් පාලනය දෙසට බවත් ඔවුන් නිත්‍යානුකූල ඉස්ලාමීය දේශපාලන ව්‍යාපාරය මැඩලීමට පියවර ගැනීමෙන් මේ චෝදනාවට ලක්වන බවත් ඔවුන් පෙන්වා දී තිබේ.
මෙම සිද්ධි මාලාව අනුව බුකාරා නගරාසන්නව පුද්ගලයන් 10 දෙනෙකු ඝාතනය වී ඇත්තේ නිවාස සංකීර්ණයක බෝම්බයක් පිපිරීම නිසාය. අගනගරයේ ඇති වූ වෙඩි හුවමාරුවකදී පොලිස් භටයන් තිදෙනෙකු ඝාතනය වී ඇත. තවත් පොලිස් භටයන් තිදෙනකු හා කුඩා ළමයකු මියගොස් ඇත්තේ මිනිස් බෝම්බකාරියන් දෙදෙනෙකු සිය බෝම්බ පුපුරුවා ගැන්මෙනි.
රොයිටර්
</ART>
<ART>
හින්දු මුස්ලිම් සමගියට කාලය එළැඹිලා
- ඉන්දීය නියෝජ්‍ය අගමැති
අහමදාබාද්හි දී
අරගලකාරිත්වයට මැදි වු ගුජරාටයේ හින්දු හා මුස්ලිම් ජන කොටස් සමගි විය යුතු යැයි ඉන්දීය නියෝජ්‍ය අගමැති ලාල් ක්‍රිෂ්ණ අද්වානි පෙරේදා ඔවුන්ගෙන් ඉල්ලා සිටියේය. ඉදිරි මහ මැතිවරණය හමුවේ මුස්ලිම් ජනතාව දිනාගැන්මේ ක්‍රියාවලියක් අරඹා ඇති අද්වානි එහි එක් පියවරක් ලෙස මෙම ඉල්ලීම සිදුකැර ඇත. 'හින්දු හා මුස්ලිම් ජාතීන් අතර දිගුකාලයක් තිස්සේ පවත්නා නොසන්සුන් තා අවසන් කොට සමගියෙන් පසු විය යුතු කාලය එළඹ තිබෙනවා' යැයි ගුජරාටයේ ගාන්ධිනගර් අගනගරය වෙනුවෙන් නාමයෝජනා බාරදීමෙන් පසු පැවති පුවත්පත් සාකච්ඡාවකදී ඔහු කීවේය. මහ මැතිවරණය වෙනුවෙන් රට පුරා යමින් 'හාරත් උදා යාත්‍රා' වක නියැලී සිටින අද්වානි මුස්ලිම් හා මධ්‍යස්ථ හින්දු වාර්ගිකයන් දිනා ගැන්ම සඳහා මධ්‍යස්ථ ආගමික පිළිවෙතක පිහිටා කටයුතු කරයි. මෑතකදි පකිස්තානය සම්බන්ධව සතුරු ආකල්ප ඉවතලා මිතුරු ආකල්පයෙන් දෙරට අතර සබඳතා තරකැර ගැනීමට ද අද්වානි සහාය වී තිබේ. ඒ සමගම දෙපාර්ශවය අතර සමගිය ගොඩනැගීමේදී සමාජයේ එක් පාර්ශවයකට අසාධාරණයක් වන පරිද්දෙන් කටයුතු නොකළ යුතු බවද ඔහු පවසා තිබේ.
රොයිටර්
</ART>
<ART>
දකුණු කොරියා මහැ'දුරුගේ උතුරු කොරියා සබඳකම් හිරගෙට පාර කපයි
සියෝල්හි දී
තිස්හත් වසරක් තිස්සේ ජර්මනියේ පටුවහල්ව සිට මෑතකදී සියරට පැමිණි ද. කොරියානු ජන්මයක් ඇති මහාචාර්යවරයකුට ඊයේ සත් අවුරුදු සිරදඬුවමක් නියමවූයේ ඔහු උතුරු කොරියාව සමග සබඳතා පවත්වන බවට නැගුණු චෝදනා විමර්ශනයෙන් පසුය. 59 හැවිරිදි සොන් - ඩියු - යුල් නම් ඔහු සමාජ විද්‍යාඥයකු වන අතර දැන් ජර්මානු පුරවැසිකම හිමිවූවෙකි.
ඔහු උ. කොරියානු හිතවාදියෙකු බවත් එරට පාලක කම්කරු පක්ෂයේ දේශපාලන මණ්ඩලයේ විකල්ප සාමාජිකයකු ලෙස කටයුතු කරන බවටත් චෝදනා නැගී තිබිණ. ඔහුගේ ලියකියවිලිවලින් පවා උ. කොරියාව පවසන බවද පැවසී තිබේ.
ඉකුත් ඔක්තෝබරයේ අත්අඩංගුවට ගැනුණු ඔහු, තමාට එරෙහිව සියලු චෝදනා ප්‍රතිකේෂ්ප කැර ඇත. 1973 - 2003 දක්වා 18 වතාවක් ඔහු උ. කොරියානු සංචාර යන්හි නියැලී ඇති අතර එය ද. කොරියානු ආරක්ෂක නීති උල්ලංඝනයක් බව පැවසී තිබේ.
රොයිටර්
</ART>
<ART>
ඉරාක එ. ජා. මූලස්ථාන බෝම්බ පිපිරවීම
ප්‍රධාන ආරක්ෂක නිලධාරියා මහ ලේකම් අණින් ඉවතට
එ. ජා. සංවිධානයේදීය
බැග්ඩෑඩයේ එ. ජා. කාර්යාලයට ඉකුත් අගෝස්තු මස මරණීය බෝම්බ ප්‍රහාරයක් එල්ල වීමට මත්තෙන් ආරක්ෂාව සම්බන්ධයෙන් ගනු ලැබුණු වැරදි තීරණ පිළිබඳ වාර්තාව නිකුත් වීමෙන් පසු ඊට අදාළව සිය නියෝජ්‍ය ලේකම්වරයාගේ ඉල්ලා අස්වීම ප්‍රතික්ෂේප කළ එ. ජා. මහ ලේකම් කොෆි අන්නන් ඔහුගේ ආරක්ෂක සම්බන්ධීකාරකයා ඉවත් කැර තිබේ. අගෝස්තු 19 ප්‍රහාරයෙන් ඉරාකයේ එ. ජා. කාර්යාල ප්‍රධානි සර්ගියෝ විසේරා ඇතුළු 22 කු මියගොස් තිබිණ. එහෙත් එම ප්‍රහාරයට පෙර පැවති තත්ත්වයන් පිළිබඳව දැඩි අවධානයෙන් පසුවී නැති බව වාර්තාවෙන් කියැවිණ. ඒ අනුව එ. ජා. ආරක්ෂක සම්බන්ධීකාරක මියන්මාර ජාතික තුන් මයට් ට ඉල්ලා අස්වන්නැයි කොෆි අන්නන් නියෝග කළේය. ඉකුත් නොවැම්බරයේ සිට ඇය පඩි සහිත නිවාඩු පිට පසුවිය. මේ අතර බෝම්බ ප්‍රහාරය අවස්ථාවේ එ. ජා. නියෝජ්‍ය මහ ලේකම් ධුරය ඉසිලූ කැනේඩියානු ජාතික ලුයි ෆ්‍රිචෙට් ඒ සම්බන්ධයෙන් ඉල්ලා අස්වීමට දැරූ තැත අන්නන්විසින් ව්‍යර්ථ කොට තිබේ. ඉරාක මෙහෙයුම් කණ්ඩායමට ඇය අයත් වුවද ඒ සම්බන්ධයෙන් සමස්ත කණ්ඩායමම වගකිව යුතු බැවින් ඇගේ ඉල්ලා අස්වීම පිළිගත නොහැකි බව ඔහු කියා ඇත.
රොයිටර්
</ART>
<ART>
මාරාන්තික කුරුලු උණ රෝගය සිය රටින් තුරන් වී ඇතැයි වියට්නාමය පෙරේදා ප්‍රකාශ කෙළේය. එහෙත් මීට දින 10 කට කලින්ද එම රෝගයට ගොදුරු වූ පිරිමි ළමයකු හැනෝයිහිදී මිය ගිය බැව් වාර්තා විය. කුරුලු උණ රෝගයෙන් මිය ගිය 16 වැනි වියට්නාම් ජාතිකයා මොහුයි. කෙසේ වුවද රෝග ව්‍යාප්තිය අඩු වීමත් සමග රටපුරා කුකුළු ආහාර යළිත් වෙළෙඳපොළවල ශීඝ්‍රයෙන් අලෙවි වන්නට පටන් ගෙන තිබේ. <PIC>හැනෝයි අගනුවර අවන්හලක තැම්බූ කුකුළන් සහිත බන්දේසියක් අසළ සිටින වෙළෙඳ සේවිකාවකි මේ.</PIC>
<PIC>කලාපීය ප්‍රශ්න පිළිබඳව ඉන්දීය ආරක්ෂක ඇමැතිවරයා සමග ද්විපාර්ශ්වීය සාකච්ඡා පැවැත්වීම සඳහා ඉන්දියාවට පැමිණ සිටින චීන ආරක්ෂක ඇමති කාඩ් ගැන්චුආන් (වමේ) නවදිල්ලි අගනුවරදී අගමැති අතාල් බිහාරි වජ්පායි මුණගැසුණු අවස්ථාව.</PIC>
<PIC>උත්තර් ප්‍රදේශ් ප්‍රාන්තයේ අමෙති ප්‍රදේශය ආසන්න ජාමොන් ගම්මානයේ සංචාරයක නියැළුණු රාහුල් ගාන්ධි (වමේ) සිප වැළඳ ගන්නා ගැමි කාන්තාවක්. ඉන්දීය විපක්ෂ නායිකා සෝනියා ගාන්ධිගේ සහ ඝාතනයට ලක්වූ හිටපු අගමැති රජීව් ගාන්ධිගේ පුත් රාහුල් ළඟ එන ඉන්දීය මහ මැතිවරණයේදී අමෙති අසුන වෙනුවෙන් තරග වැදීමට නියමිතයි.</PIC>
<PIC>ස්පාඤ්ඤයේ සරගෝසා ගුවන්තොටුපලින් ඉරාකය බලා පිටත් වීමට යන ස්පාඤ්ඤ භට කණ්ඩායමකි මේ. ඉරාකයේ සේවයේ නියුතු හමුදා භට පිරිස් සිය රට ගෙන්වීම හා ඒ වෙනුවට නව කණ්ඩායමක් පිටත් කර හැරීම ප්‍රමාද වී ඇත්තේ සති 3 කට ඉහත සිදුවූ දුම්රිය බෝම්බ ඛේදවාචකය සහ මහ මැතිවරණයෙන් සිදුවූ රාජ්‍ය පාලනයේ පරිවර්තනය හේතුවෙනි.</PIC>
<PIC>5. අදියර 5 කින් යුක්තව ලබන අප්‍රියෙල් 20 වැනිදා ඇරැඹෙන ඉන්දීය මහ මැතිවරණයේදී පාලක බී. ජේ. පී. පක්ෂය ප්‍රමුඛ සන්ධානය ජයග්‍රහණය කරන බැව් ජනමත විමසුම් කිහිපයකදීම පෙනී ගොස් ඇත. ඡන්ද දායකයන් හැටහත් කෝටි පනස්ලක්ෂයක් මෙවර එරට මැතිවරණයේදී ඡන්දය පාවිච්චි කිරීම සඳහා සුදුසුකම් ලබා සිටිති. මැතිවරණයට සිය නාම යෝජනා භාර දීමෙන් අනතුරුව ඉන්දීය නියෝජ්‍ය අගමැති අද්වානි සිය බිරිය වන කමලා අද්වානි සමග රස කැවිල්ලක ආහාරයට ගත් අයුරු.</PIC>
<PIC>6. පකිස්තාන - ඇෆ්ගනිස්තාන දේශ සීමාවේ අල්- කයිඩා සටන්කාමීන් ග්‍රහණයට ගැනීමේ දින 12 ක මෙහෙයුමක් පාකිස්ථාන හමුදා විසින් දැන් ක්‍රියාත්මක කර ඇත. ප්‍රදේශයේ වනාන්තරවල සැඟවී සිටින සන්නද්ධ අල්- කයිඩා ගරිල්ලන් නියත වශයෙන්ම අත්අඩංගුවට ගන්නා බවට පකිස්තාන හමුදා ප්‍රතිඥා දී තිබේ. දේශ සීමාබද වානා ප්‍රදේශයේ කාලෝෂා ගම්මානයේ එලිමහනක තැබූ තොටිල්ලක නිදා සිටින පාකිස්තාන ජාතික සිඟිත්තෙකි මේ.</PIC>
<PIC>7. අයර්ලන්තයේ ඩබ්ලින් අග නගරයේ අවන්හලක පිටත සිට දුම්වැටියක් උරන පුද්ගලයෙකි මේ. සේවා ස්ථානවල, අවන්හල් වල සහ ආපන ශාලාවල දුම්පානය පෙරේදා සිට තහනම් කළ අයර්ලන්තය ප්‍රසිද්ධ ස්ථානවල දුම්පානය තහනම් කළ ප්‍රථම යුරෝපීය රට බවට පත්වී තිබේ. ඒ අනුව ඉරිදා මධ්‍යම රාත්‍රියේ සිට මෙම නීතිය අයර්ලන්තයේ තදින්ම ක්‍රියාත්මක වෙයි.</PIC>
</ART>
<ART>
දූවිල්ලෙන් වැසුණු පැල්පත් වෙත යමින් රාහුල් දේශපාලන ගමන අරඹයි
අමෙති හිදී
ගාන්ධි - නේරු වංශයේ නව පරපුර හොබවමින් විපක්ෂ කොංග්‍රස් නායිකා සෝනියා ගාන්ධි හා ඝාතනයට ලක්වූ අගමැති රජීව් ගාන්ධිගේ පුත් රාහුල් ගාන්ධි පෙරේදා සිය දේශපාලන ගමන් මගේ පළමු පියවර තැබීය. කොංග්‍රස් පක්ෂයෙන් අමෙති අසුනට තරග වදින ඔහු මැතිවරණ ව්‍යාපාරයට එළඹෙමින් පෙරේදා සිය මංගල ගමන යොමු කළේ උත්තර් ප්‍රදේශයේ දූවිල්ලෙන් වැසුණු ගම්මාන වෙතය. ඔහුගේ මෙම සංචාරය පෙරහැරක සිරිය ඉසිලීය. මල් මාලා ගෙල පළඳා ඔහු පිළිගත් ගැමි ජනතාව යම්තම් හෝ ඔහු අතපත ගා ගැන්මට වෙහෙසෙනු ද දක්නට ලැබිණ. ලන්ඩනයේ මුල්‍ය උපදේශකයකු ලෙස සේවය කරමින් සිට පැමිණි 33 හැවිරිදි රාහුල් මෙහිදී මහජන රැලි ඇමතීමක් හෝ කතා පැවැත්වීමක් සිදු නොකළ නමුදු අතු සෙවිළි කළ පැල්පත් එකිනෙක වෙත යමින් ඔවුන්ගේ දුක් ගැනවිලිවලට සවන් දෙනු දක්නට ලැබිණ. පළමු වරට 1982 දී සිය පියා සමග මෙහි පැමිණි අවස්ථාවේ විඳි අත්දැකීම් යළිත් අත්විඳි බව මාධ්‍ය හමුවේ ප්‍රකාශ කළ රාහුල් එදා අත්විඳි ජන ප්‍රතිචාරය හා උණුසුමටත් වැඩි දෙයක් මෙවර අත්විඳි බව කියා සිටියේය. මගේ පියා 40 වසරක් මේ බිම හා මුසුවී සිටි අතර ඉදිරි 40 වසර අපද මේ බිම හා මුසුවන්නෙමු යැයි ඔහු කීවේය.
රොයිටර්
</ART>
<ART>
බොලීවියාව
කොංග්‍රස් සභාවට ඇතුල් වී ඩයිනමයිට් පුපුරුවා ගෙන
ලාපාස්හි දී
බොලීවියානු කොංග්‍රස් සභාවට ඇතුලු වූ ආකර කම්කරුවෙකු සිය බඳෙහි බැඳගත් ඩයිනමයිට් පුපුරුවා ගැන්මෙන් පොලිස් නිලධාරීන් දෙදෙනෙකු සමග පෙරේදා මරුමුවට පත් වී තිබේ. විශ්‍රාම වැටුප් නොගෙවීම සම්බන්ධයෙන් කුපිතව සිටි ඔහු කොංග්‍රස් සභාගර්භයට කුඩා දොරකින් ඇතුළු වී ඩයිනමයිට් පුපුරුවා ගැන්මට මත්තෙන් කොරිඩෝවක් දිගේ ඇවිද ගෙන ගොස් ඇත. මෙම පිපිරුමෙන් හය දෙනෙක් තුවාල ලැබූහ. මෙම සිද්ධිය ඇති වීමට විනාඩි 15 කට පෙර එරට ජනාධිපති කැලෝස් මෙස් පාපන්දු තරගයක් නැරඹීමට පිටව ගොස් තිබිණ.
ආකර කම්කරුවා ඩයිනමයිට් පුපුරුවා ගැන්මෙන් වලකාලීමට පොලීසිය පැයක පමණ කාලයක් වෙහෙස දරා තිබිණ.
රොයිටර්
</ART>
<ART>
නව ව්‍යවස්ථා සාකච්ඡාවලට පෙර අයුන් සාන් සූ කී නිදහස් කරන්න
අමෙරිකාව මියන්මාරයට කියයි
වොෂින්ටනයේදී
නව ව්‍යවස්ථාවක් සැකසීමට අදාල සාකච්ඡා පැවැත්වීමට පෙර නිවාස අඩස්සියේ රඳවා ඇති ප්‍රජාතන්ත්‍රීය නායිකා අයුන් සාන් සුකී ඇතුළු සෙසු පිරිස නිදහස් කරන ලෙස අමෙරිකාව මියන්මාර හමුදා ජුන්ටාවෙන් ඉල්ලා සිටියේය.
නව ව්‍යවස්ථාවක් සැකසීම සඳහා වන ජාතික සම්මන්ත්‍රණයක් මැයි 17 දා පැවැත්වෙන බව පෙරේදා ප්‍රකාශයට පත්කළ පාලක 'රාජ්‍ය සාමයික හා සංවර්ධන මණ්ඩලය' ඊට සහභාගි වීමට කැමැත්තන්ට ආරාධනා කළේය.
මේ සම්බන්ධයෙන් ප්‍රකාශයක් කරන අමෙරිකානු රාජ්‍ය දෙපාර්තමේන්තු ප්‍රකාශක රිචඩ් බවුචර් පවසන්නේ මෙහිදී ජාතික සමගිය හා ප්‍රජාතන්ත්‍රවාදය වෙනුවෙන් අදහස් දැක්වීමේ සූදානමින් යුතුව ඊට සහභාගිවීම සඳහා අයුන් සාන් සුකී හා ඇගේ ප්‍රජාතන්ත්‍රීය ජාතික ලීගයේ සෙසු නායකයින් නිදහස් කළ යුතු බවය.
මෙම සාකච්ඡා සංවිධානය කිරීමට මෙන්ම අදහස් දැක්වීමට ද විපක්ෂය සහභාගි විය යුතු බවද ඔහු පැවසීය.
1990 මැතිවරණ ජයග්‍රහණයක් ලැබ පාලනය හිමිවුවද අයුන් සාන් සුකීට ඊට අවස්ථාවක් නොලැබුණේ හමුදා ජුන්ටාව බලය ඩැහැගැන්ම නිසාය.
1993 දී ද ව්‍යවස්ථාවක් සැකසීමක් ගැන කියැවුණ ද ඊට විපක්ෂ නියෝජනයක් නොවුණෙන් එය බිඳ වැටිණ.
මේ නිසා ව්‍යවස්ථා සාකච්ඡා සාර්ථක වීමට නම් එය විපක්ෂය හා වාර්ගික කොටස් නියෝජනය වන්නක් යුතු බව බවුචර් කීවේය.
ඒ. එෆ්. පී.
</ART>
<ART>
බංග්ලාදේශය
රජයට විරෝධය පාන්න කි. මී. 22 ක මිනිස් දම්වැලක්
ධකාහිදී
බංග්ලාදේශ විපක්ෂ ආධාරකරුවෝ පෙරේදා ධකා අගනගරයේ වීදි ඔස්සේ අත්වැල් බැඳගත්හ. එමඟින් ඔවුහු අගමැතිනි ඛලීඩා සියා බලයෙන් පහකිරීමේ ක්‍රියාවලියේ අංගයක් ලෙස විරෝධතා මිනිස් දම්වැලක් නිමවා ලූහ. 'ආණ්ඩුව අපට එපා' 'බංගලියට ජය' වැනි සටන් පාඨ මිනිස් දම්වැල පසු බිමේ රැඳී බැනර් වල දක්නට ලැබිණ.
පෙරේදා දහවල් පැයක පමණ කාලයක් පැවති මිනිස් දම්වැල කි. මී. 22 ක දුරක් විහිදී බව පැවසේ. දහදාහක් පමණ ඊට සහභාගි වූහ. පසුව පැවති විරෝධතා රැළිය සවස පහ වන තෙක් පැවතුණි.
විපක්ෂ අවාමිලීගයෙන් සංවිධානය කැරුණු මෙම විරෝධතාවේදී වත්මන් රජයේ අවසන් දිනය අප්‍රේල් 30 බවට කලින් කළ තර්ජනය එහි මහලේකම් විසින් යළි සිහිපත් කළේය.
මෙම විපක්ෂ විරෝධතාවට සමගාමිව පාලක බංගලදේශ ජාතික පක්ෂයට සහාය පළකරන රැළියක් ද පැවති අතර සමහර තැනෙක මේ පෙළපාලි මංසන්ධිවල හරස්ව ගිය ද කිසිඳු ගැටුමක් ඇති නොවීය.
විපක්ෂ සන්ධානය අප්‍රේල් 7 - 8 මහ වැඩවර්ජනයක් පැවැත්වීමට ද නියමිතය.
ඒ. එෆ්. පී.
</ART>
<ART>
ක්‍රි. ව. 2020 වන විට ඉන්දියාව සුපිරි ආර්ථික බලවතෙක් - පාලක භාරතීය ජනතා පක්ෂය
නවදිල්ලියේදී
ඉන්දියාව 2020 වන විට සුපිරි ආර්ථික බලවතෙකු බවට පත් කරන බව පවසන පාලක භාරතීය ජනතා පක්ෂය ඒ සමග ඔවුන් බලයට පැමිණියහොත් අයෝධ්‍යා දෙවොල ඉදිකරන බවද ප්‍රකාශ කැර තිබේ.
ඒ සමගම පුද්ගලයන් ක්‍රිස්තියානි ආගමට හැරවීම නීතිවිරෝධී කරන බවත් විදේශ ජන්මයක් ඇති පුද්ගලයන්ට රාජ්‍ය නායකත්වය දැරීම තහනම් කරන බවත් ඔවුන් පවසා ඇත.
පිටු 48 කින් යුත් '2004 දර්ශනය' නම් භාරතීය ජනතා පක්ෂ මැතිවරණ ප්‍රකාශයෙන් මේ බව විදැහුණු අතර එය ඔවුන්ගේ පක්ෂයේ මිස ජාතික ප්‍රජාතන්ත්‍ර සන්ධානයේ නිල ප්‍රකාශය නොවන බව ද අවධාරණය කැර ඇත.
ඉන්දියාව සුපිරි ආර්ථික බලවතකු බවට පත්කිරීමට කාලය උදාවී ඇත. ඒ අනුව ඉන්දියාව ලොව මූලික සේවා සැපයුම්කරුවකු බවට පත්විය යුතු සේම නිෂ්පාදන කේන්ද්‍රයක් විය යුතුය. සංචාරක ගමනාන්තයක් සේම සෞඛ්‍ය රක්ෂණ හා උසස් අධ්‍යාපන කේන්ද්‍රයක්ද විය යුතුය' යනුවෙන් එහි සඳහන් වේ.
ආර්ථික සංවර්ධනයට අතිරේකව හින්දු - මුස්ලිම් මිත්‍රත්වය ගොඩනගන බව පවසන අතර අයෝධ්‍යාවේ බැබ්රි මුස්ලිම් පල්ලිය බිඳ දැමුණු පරිශ්‍රයේ හින්දු දෙවොල ඉදිකිරීම සිදුකරන බවද සඳහන්ව තිබේ.
තවද අන්‍යාගම්වලට හැරවීම අත්හිටුවීමට එය තහනම් කරන බවද එහි දැක් වී ඇත.
එහෙත් දෙවොල ඉදිකරන්නේ නම් හින්දු - මුස්ලිම් මිත්‍රත්වයක් පවතීවි දැයි විපක්ෂ කොංග්‍රසය ප්‍රශ්න කැර තිබේ.
ඒ. එෆ්. පී.
</ART>
<ART>
නේපාල මාඕ නායකයකු හා සහායක බටහිර බෙංගාලයේදී කොටු
කල්කටාවේ දී
නේපාලයේ ඉහළ පෙලේ මාඔවාදී නායකයෙකු බටහිර බෙංගාල ප්‍රාන්තයේදී අත්අඩංගුවට ගත් බව ප්‍රකාශ වී තිබේ. තහනම්ව ඇති නේපාල කොමියුනිස්ට් පක්ෂයේ සාමාජික 52 හැවිරිදි මොහාන් බයිද්යා සහ ඔහුගේ සහායක ඉන්දීය ජාතික නාරායන් වික්‍රම් ප්‍රදාන් බටහිර බෙංගාලයේ සිලිගුරි හිදී අත්අඩංගුවට ගෙන තිබේ.
මේ දෙදෙනාම ප්‍රශ්න කිරීම සඳහා දින දහයක පොලිස් අත්අඩංගුවකට පත්කොට ඇත.
නගරය තුළ සැඟවෙමින් සිටි බයිද්යා අක්ෂි සැත්කමකින් පසු රෝහලක සුවය ලබමින් සිටියදී අත්අඩංගුවට ගැනිණ. බයිද්ෂා මාඕවාදීන්ගේ අණදෙන දෙවන නිලධරයා වන අතර කැරලි හමුදා පාලනය මෙන්ම මූලික ප්‍රතිපත්ති සකසන්නා ලෙසද කටයුතු කරයි. ප්‍රදේශයේ පොලිස් ප්‍රධානී මිෂ්රා පවසන පරිදි ඉකුත් 18 මස තුළ මාඕ නායකයින් 18 දෙනකු අත්අඩංගුවට ගෙන තිබේ.
ඔවුන් අත්අඩංගුවට ගැන්මෙන් පසු සිදුකළ සෝදිසියේදී මාඕවාදී ලේඛන හා පත්‍රිකා රැසක් හමුවී ඇත.
සිලිගුරි නගරයේ මෙන්ම චාජිලින් කඳුකරයේ කැරලිකරුවන් සැඟවී ඇතැයි විශ්වාස කරන අතර මෙහෙයුම් අඛණ්ඩව සිදු කැරේ. අත්අඩංගුවට ගත් ඔවුන් නේපාලයට බාරදෙන ලෙස විධිමත් අයුරින් ඉල්ලා ඇති නමුද් එවැන්නක් සිදුවූ වහාම ඔවුන් බාරදෙනු ඇත.
ඒ. එෆ්. පී.
</ART>
<ART>
ඩකා නුවර වෙළෙන්දෝ වැඩ වැරුමක් අරඹති
ධකාහිදී
බංගලදේශයේ ධකා නගරයේ වෙළෙන්දෝ පෙරේදා වර්ජනයක නියැලුණහ. ඉකුත් ඉරිදා ව්‍යාපාරිකයන් දෙදෙනෙකුගේ හිස් ගසා තිබීමේ සිදිධියෙන් පසු අපරාධකරුවන් ඔවුන් ඉලක්ක කැර ගැනීම පිළිබඳව කුපිතව සිටින ව්‍යාපාරිකයින් එම අපරාධකරුවන් වහා අත්අඩංගුවට ගන්නා ලෙස පොලීසියෙන් ඉල්ලා සිටිමින් මෙම වර්ජනය අරඹා තිබිණ. ධකා නගරයේ වෙළෙඳ සාමූහිකයන් 42 ක් නියෝජනය කරන 'බස්රා බයාබෝෂේ යී සමිතිය' විසින් වර්ජනය මෙහෙයවිණ. මේ වෙළෙඳ විරෝධය සති අග තෙක් පැවැත්වෙන බව පැවසී ඇත. ඊයේ ඔවුන් මහ වැඩවර්ජනයක් සිදුකරන බව කියා තිබිණ.
පොලිසිය අපරාධකරුවන් ග්‍රහණයට ගත යුතු සේම වෙළෙඳ ව්‍යාපාරිකයන්ද අපරාධකරුවන් සමීප කැර ගැන්මෙන් වැළකී සිටිය යුතු බවද ප්‍රකාශිතය.
වර්ජනය නිසා අග නගරයේ කඩ සාප්පු වැසී ගොස් තිබිණ. අත්‍යවශ්‍යතා පමණක් සපුරාලිය හැකි පරිදි කඩසාප්පු අතලොස්සක් විවෘත කැර තිබිණ.
ප්‍රාන්ත ස්වදේශ කටයුතු ඇමතිවරයා නගරයේ සංචාරයක යෙදෙමින් අපරාධකරුවන් ග්‍රහණයට ගන්නා බවටත් ව්‍යාපාරිකයන්ට අවශ්‍ය ආරක්ෂාව සපයන බවටත් පොරොන්දු වී ඇත.
ඒ. එෆ්. පී.
</ART>
<ART>
<PIC>රාමා දෙවිඳුන් උපත ලද දිනය සේ සැළැකෙන මාර්තු 30 වැනිදා ඉන්දියාව පුරා විසිරී සිටින හින්දු බැතිමත්තු 'රාම නවාමි' නමැති ආගමික උලෙළ මහ ඉහළින් පවත්වති. උතුරු ඉන්දියාවේ ජම්මු නගරයේ පැවැති 'රාම නවාමි' පෙරහරේ රාමා කුමරුන් ලෙස සැරැසී දුනු හී අතැතිව ගමන් කළ ඉන්දීය ජාතික පිරිමි ළමයෙකි මේ.</PIC>
<PIC>බටහිර ඉවුරේ නේබ්ලක් නගරයේ ඊශ්‍රායෙල් හමුදා විසින් පෙරේදා සැකකටයුතු පලස්තීන නිවෙස් දැඩි පරීක්ෂාවට ලක් කළේය. පරීක්ෂා කටයුතු ආසාධිතව සිදු කිරීම සඳහා නිවැසියන් පෙළ ගස්වා වාඩි කරවා ඔවුන්ගේ දෑත් ඉහළට ඔසවාගෙන සිටීමට ඊශ්‍රයෙල් භටයන්ගෙන් නියෝග ලැබුණු අයුරු.</PIC>
<PIC>තම 28 වැනි නිජ බිම් දින සංවත්සරය ඊශ්‍රායලයේ වෙසෙන අරාබි ජාතිකයන් පෙරේදා සැමරුවේ පසුගියදා ඊශ්‍රායල් හමුදා විසින් ඝාතනය කළ හමාස් අධ්‍යාත්මික නායක අහමඩ් යසීන්ගේ රුව රැගත් දැන්වීම් පුවරු ඔසවා ගෙනය. උතුරු ඊශ්‍රායලයේ ඇරාබා නගරයට රැස්වූ දහස් ගණන් අරාබි ජාතිකයෝ ඒරියල් ෂැරොන්ගේ රජයටසිය කෝපය පළ කරමින් ඊශ්‍රායල් අත්අඩංගුවේ පසුවන ඊශ්‍රායල් ඉස්ලාමීය ව්‍යාපාරයේ නායක රයිද් සලා නිදහස් කරන ලෙසටද බල කළහ.</PIC>
<PIC>චීනයේ ප්‍රධානතම ව්‍යාපාරික අග නගරය මෙන්ම ලෝකයේ තෙවැනි කාර්යබහුල වරාය ලෙස සැළැකෙන ෂැංහයි නගරයේ හුවාන්ග නදිය දිගේ යාත්‍රා කරන බඩු නැව් කිහිපයකි මේ. හොංකොංහි නැව් සමාගම් ඇතුළු ඩොලර් කෝටි සිය ගණනක විදේශ ආයෝජනයන්ට මධ්‍යස්ථානය වී ඇති ෂැංහයි නගරය ලොව කර්මාන්ත ක්ෂේත්‍රයේ කේන්ද්‍රස්ථානය බවටද මේ වන විට පත්වී තිබේ.
<PIC>ඉතාලියේ පාතාල කල්ලි අතර නිතර සටන් පවතින නේපල්ස් නගරයේදී පාතාල නායකයෙකුට එල්ල කළ වෙඩිල්ලක් වැදී 14 හැවිරිදි ඇනාලිසා ඩියුරන්ගේ සිහි මූර්ඡාවට පත්වූයේ ඉකුත් සෙනසුරාදාය. සිහිඑළවීමකින් තොරවම ඇය මිය ගොස් ඇති බව සඳුදා ප්‍රකාශයට පත්විය. නේපල්ස් නගරයේ කම්පනයට පත් කළ ඇගේ මරණයෙන් පසු වෙඩි වැදුණු තැන් පටන් අප්‍රාණික වූ මොළය හැර ඇගේ සෙසු ශරීරාංග බද්ධ කිරීම්වලට යොදා ගැනීමට දෙමාපියන්ගේ අනුමැතිය ලැබිණ. දහස් ගණනක ජනතාවක් ඇගේ අවමඟුලට එක්ව සිටියහ. මෙහි දැක්වෙන්නේ අවමඟුල් උත්සවයේදී ඇගේ දෙන අසල ඇයගේ ඡායාරූපයක් හා ඇය භාවිතා කළ ජංගම දුරකතනය තබා ඇති අයුරුය.</PIC>
</ART>
<ART>
ඉන්දීය රූ රැජින තරඟයේ දෙවැනි තැන ගත් ලක්ෂ්මි කිරුළ අත්හරී
බොම්බායේ දී
ඉකුත් සතියේ පැවති 2004 ඉන්දීය රූ රැජින තේරීමේ තරගයේ දෙවැනි තැන දිනාගත් ලක්ෂ්මි පණ්ඩිත් විවාහක කාන්තාවක හා වයස් සීමාව ඉක්මවූ තැනැත්තියක බවට නැගුණු චෝදනා හමුවේ ඇය ලබාගත් කිරුළ පෙරේදා ආපසු තරග සංවිධායකයින්ට බාර දුන්නාය.
මේ සම්බන්ධ සවිස්තරාත්මක කරුණු දැක්වීමක් සඳහා සංවිධායකයින් විසින් පුවත්පත් සාකච්ඡාවක් කැඳවන බව ප්‍රකාශ වී තිබුණු අතර පණ්ඩිත් ඇයට හිමි වූ කිරුළ ආපසු බාරදී ඇති බව ඔවුන් තහවුරු කැර ඇත.
ඇය අවිවාහක කාන්තාවක නොවන බවත් විවාහ වී සිටින්නියක බවත් මතභේදාත්මක අයුරින් මතු වූයේ ඉකුත් සඳුදාය. තරග නීතිවලට අනුව තරගකාරියක් අවිවාහක විය යුතු අතර 24 වැනි විය නොඉක්ම විය යුතුය.
ලක්ෂ්මි පණ්ඩිත් නිරූපණ ශිල්පියකු වන සිද්ධාර්ථ මිශ්‍රා සමග විවාහ වී සිටින නමුදු තරගයට ඉදිරිපත් වීම පිණිස එය වසං කැර ඇති බව කියැවී තිබේ.
මාධ්‍ය වාර්තාවල පලව තිබුණේ ඇය තරගයට අදාල වයස් සීමාවද ඉක්මවා ඇති බවය. ඇය නිසි වයස ඉක්මවා ඇති බව අනාවරණය වීම මත රූ රැජින කිරුළ ආපසු බාර දී ඇතැයි සඳහන් වේ.
එහෙත් තමා විවාහ වී ඇති බව නගන චෝදනාව ඇය ප්‍රතික්ෂ්ප කැර ඇති අතර ඒ පිළිබඳ පරීක්ෂණ පැවැත්වෙන බව ප්‍රකාශිතය.
ඒ. එෆ්. පී.
</ART>
<ART>
තායිවානය සමග නිල සබඳතා එපා චීනය - අමෙරිකාවට කියයි
බීජිංහි දී
තායිවානය සමග නිල සබඳතාවන් පැවැත්වීමෙන් වැළකී සිටින අතර 'එක් චීනයක්' යන ප්‍රතිපත්තියෙහි පමණක් නිරතව සිටින ලෙස චීනය අමෙරිකාවෙන් ඉල්ලා ඇත. ඔවුන් මෙම ඉල්ලීම සිදු කැර ඇත්තේ අමෙරිකාවෙන් තායිවානයට විශාල අවි තොගයක් විකිණීමේ සූදානම ප්‍රකාශයට පත්වීමෙන් පසුය.
පසුගියදා බර්ලිනයේදී චීන විදේශ ඇමැති ලි සාඕසිං අමෙරිකානු රාජ්‍ය ලේකම් කොලින් පවල් හමුවූ අවස්ථාවේ ඔහු මේ බව සඳහන් කැර ඇත. ඩොලර් බිලියන 1.78 කට වැඩි වටිනාකමක් ඇති ඈත දුර පූර්ව අනතුරු ඇඟවුම් රේඩාර් පද්ධතියක් තායිවානයට විකුණන බව පෙන්ටගනයෙන් ප්‍රකාශ වී තිබිණ.
1949 චීන සිවිල් යුද්ධයෙන් පසු ඇතිවූ තත්ත්වයන් මත තායිවානය ද්‍රෝහී පාලන ප්‍රදේශයක් ලෙස සලකන චීනය මෙම අවි ගනුදෙනුව සම්බන්ධයෙන් නොසතුටට පත්ව ඇත. තායිවානයේ ප්‍රධාන අවි සපයන්නා සේම ප්‍රධාන වෙළෙඳ හවුල් කරුවාද අමෙරිකාවයි.
චීන - අමෙරිකානු සබඳතාවයේදී තායිවාන ප්‍රශ්නය වඩා සංවේදී වූවක් බැවින් අමෙරිකාව ඒක - චීන ප්‍රතිපත්තියෙහි අඛණ්ඩව ගැලී සිටිය යුතු යැයි චීනයෙන් ප්‍රකාශ වී ඇත. මේ අනුව තායිවානය සමග නිල සබඳතාවන්හි නොයෙදෙන ලෙස චීන විදේශ ඇමතිවරයා ඉල්ලා ඇත.
මෙහිදී පවල් කියා ඇත්තේ චීන අමෙරිකානු සබඳතා අගයන අතර ද්වි පාර්ශවීය සබඳතා වර්ධනය වෙනුවෙන් නිරතුරුවම ක්‍රියා කරන බවය. ඒ සමගම ඒක- චීන ප්‍රතිපත්තියෙහි දිගටම පිහිටා සිටින බවද ඔහු කීවේය.
1979 පටන් අමෙරිකාව ඒක- චීන ප්‍රතිපත්තියක නියැලී සිටී. ඒ අතර 1979 තායිවාන සමග ඇති කරගත් ගිවිසුමකට අනුව එරටට අවි සැපයීමටද අමෙරිකාව බැඳී සිටී.
රොයිටර්
</ART>
<ART>
ජීව රසායනික අවි නිපදවීමේ චෝදනා කියුබාව තරයේ පිටුදකී
හවානාහිදී
ජීව විද්‍යාත්මක අවි නිපදවන බවට නැගුණු පූර්ව චෝදනාවක් යළිත් අමෙරිකාවෙන් එල්ලවීම ප්‍රතිකේෂ්ප කරන කියුබාව, එය මේ කොමියුනිස්ට් රාජ්‍ය ආක්‍රමණය කිරීමට මග හෙළි කැරගැන්මේ ව්‍යාජ ප්‍රයත්නයක් බව කියා තිබේ.
2002 දී ද කියුබාවට මෙම චෝදනාව එල්ල කළ බුෂ් පරිපාලනයේ, “අවි පාලනය හා අන්තර්ජාතික ආරක්ෂාව පිළිබඳ රාජ්‍ය නියෝජ්‍ය ලේකම්” ජෝන් වොල්ටන් ගේ මෙම පුනරුක්ත චෝදනාව කියුබානු විදේශ ඇමති ෆිල්ප් පෙරේස් රෝගල් විසින් පුවත්පත් සාකච්ඡාවකදී ප්‍රතිකේෂ්ප කැර ඇත.
කියුබාව ත්‍රස්තවාදීව හා ජෛව අවි නිෂ්පාදනයෙන් අමෙරිකාවට තර්ජනයක්ව පවතින බව වෝල්ටන් කොංග්‍රසයට ලිඛිතව ඉදිරිපත් කොට ඇත්තේ ඉකුත් අඟහරුවාදාය.
ජෛව අවියෙන් සංවර්ධනය වන කියුබාවක පැවැත්ම අමෙරිකාවට තර්ජනයක් බව එහිදී ඔහු පෙන්වා දී තිබේ.
ලතින් අමෙරිකාවේ වඩාත් අභිවර්ධිත ජෛව තාක්ෂණ කර්මාන්තයක් කියුබාවට හිමිව ඇතත්, ඔවුන් එය මුළුමනින්ම යොදා ඇත්තේ වෛද්‍ය කේෂත්‍රයේ ප්‍රයෝජනය සඳහාය. ඒ අතර ඉරානය ඇතුළු රටවල් ගණනාවක් සමග පර්යේෂණ ගිවිසුම් පවත්නා බවද ප්‍රකාශ වී තිබේ. වෝල්ටන් ගේ චෝදනාව සම්බන්ධයෙන් කියුබානු විදේශ ඇමැතිවරයා පවසන්නේ එක්කෝ ඔහු “භින්නෝන්මාදයෙන් පසුවන බව“ හෝ “ලජ්ජාවක් ඇති පුද්ගලයකු නොවන බවය.”
මෙවන් භයානක අවි නිපදවන බවට නගන චෝදනාව ප්‍රතිකේෂ්ප කැර ඇති බව මුළු අමෙරිකාවම දන්නා නමුත් යළි යළිත් එම චෝදනාව මතුකරන්නේ කියුබාව ආක්‍රමණය කිරීම සඳහා පොටක් පාදා ගැන්මට බව පිලිප් පෙරේස් රෝග් කියා ඇත.
රොයිටර්
</ART>
<ART>
අමෙරිකාව සීල් තැබු ඉරාක පත්තරය යළි අරින්නැයි උද්ඝෝෂණ
බැග්ඩෑඩයේදී
ප්‍රචණ්ඩත්වයට අනුබල දෙන බවට චෝදනා නගමින් අමෙරිකානු බලධාරීන් විසින් වසා දමන ලද පුවත්පතක් යළි විවෘත කරන ලෙස ඉල්ලමින් දහස් ගණනක ඉරාක උද්ඝෝෂකයෝ පෙරේදා පැය ගණනක් තිස්සේ මධ්‍ය බැග්ඩෑඩයේ වීදි අවුරාගෙන සිටියහ.
අමෙරිකානු බලධාරීන් විසින් ඉකුත් ඉරිදා සිට වසා දමා ඇත්තේ 'අල් - හවාස් සති ප්‍රකාශනයයි. ඉරාකයේ අමෙරිකානු භටයින් ට එරෙහිව ප්‍රචණ්ඩකාරිත්වය අවුලුවන බව චෝදනා කරමින් ඉරාකයේ අමෙරිකානු පාලන පෝල් බ්‍රිමර් විසින් පුවත්පතේ කතුවරයාට ලිඛිත දැන්වීමක් සිදු කැර තිබේ.
මෙම පුවත්පත රැඩිකල් ෂියා පූජක මොක්ටාඩා සදාර්ගේ හඬ පතුරුවන්නක් බව ප්‍රකාශිත අතර, ඔහුගේ ආධාරකරුවන් පෙරේදා බැග්ඩෑඩයේ අමෙරිකානු මූලස්ථානය අබියස විරෝධතා දක්වා තිබේ.
සදාර්ගේ ඡායාරූප හා බැනර් ලෙලවමින් පැමිණි ඔවුන් අමෙරිකානු ධජ දෙකක් පුළුස්සා සදාර්ගේ සටන්කාමින්ට මුහුණ දීමට සුදානම්වන ලෙස බ්‍රිමර්ට අනතුරු අඟවා ඇත.
අමෙරිකානුන් නිදහස උදා කිරීමට ඉරාකයට පැමිණියෙත් පුවත්පත අත්හිටුවීමෙන් නිදහස උල්ලංඝනය කැර ඇතැයි ඔවුන් පවසා ඇත.
ෂියා මුස්ලිම් නායකයින් බහුතරයක් අමෙරිකානු හමුදාව සමග සහජීවනයෙන් පසු වුවද සදාර් නිරතුරුවම එම හමුදාවට එරෙහිව බව ප්‍රකාශ වේ.
'බ්‍රිමර් සදාම් අනුගමනය කරන බවට' පල කළ මෑත ලිපියකින් පවා පාඨකයින් නොමග යන බ්‍රිමර්ගේ නොතිසී ලිපියෙන් පුවත් කතුවරයාට දන්වා ඇත.
රොයිටර්
</ART>
<ART>
සාම කතාවේ ප්‍රගතියක් නැත්නම් පාකිස්තාන ජනපති සාකච්ඡාවලින් ඉවතට
ඉස්ලාමාබාදයේදී
සාකච්ඡාවෙන් කාශ්මීර ප්‍රශ්නයේ කෙළවරක් දැකීම සඳහා වන ක්‍රියාවලියේ ප්‍රගතියක් නොදක්නේ නම් ඉන්දු - පාකිස්තාන සාම ප්‍රයත්නයෙන් ඉවත්වන බව ලෝක නායකයින් හමුවේ කියා ඇතැයි පකිස්තාන ජනාධිපති පර්වේස් මුෂාරෆ් ප්‍රකාශ කැර තිබේ.
56 වසරක් පැරණි කාශ්මීර ප්‍රශ්නයට ඉක්මන් විසඳුමක් අවශ්‍ය වන්නේ එය කලාපීය සාමයට බලපාන බැවිනැයි ඔහු රූපවාහිනියට කියා ඇත.
කාශ්මීර ප්‍රශ්නය සම්බන්ධ විසඳුමක අප නිරත විය යුතුයි. අප එය විසඳිය යුතුයි. ඒ සඳහා නිමග්න නොවන්නේ නම් මෙම සාම ක්‍රියාවලියෙන් මා ඉවත් වනවා. කවුරුත් ඒ බව දන්නවා යැයි මුෂාරෆ් කීවේය.
නිසැක වශයෙන්ම මෙසේ ප්‍රකාශ කරන අතර කාශ්මීරය පාවා දීමට ප්‍රයත්න දරන්නේ යැයි යමෙකු සිතතොත් එය සාවද්‍ය වනු ඇති බවද ඔහු කීවේය.
කෙසේ වෙතත් ලබන අගෝස්තුවේදී දෙරටේ විදේශ ඇමතිවරුන් හමුවී සාකච්ඡා ක්‍රියාවලියේ ප්‍රගතිය සමාලෝචනය කරනු ඇතැයි ද ඔහු පැවසීය.
ඒ. එෆ්. පී.
</ART>
<ART>
උස්බෙකිස්තාන අගනුවරදී අයකු පුපුරුවාගෙන මැරිලා
තෂ්කන්ට්හි දී
උස්බෙකිස්තාන අගනුවර නේවාසික පෙදෙසකදී පෙරේදා උදෑසන බෝම්බයක් පුපුරුවාගෙන එක් පුද්ගලයකු මියගොස් ඇති අතර එය මෑතදී සිදු වූ පිපිරිම් හා වෙඩි තැබීම් මාලාවක නවතම සිද්ධිය ලෙස සැලකේ.
මැටියෙන් ඉදිකළ ඔහුගේ නිවස පොලීසිය විසින් වටකළ අවස්ථාවේ ඔහු මෙසේ සිය දිවි හානි කැරගෙන ඇත.
ඉකුත් ඉරිදා රාත්‍රියේ සිට ටෂ්කන්ට් හා බුකාරා නගරවල ප්‍රචණ්ඩකාරී සිදුවීම්වලින් මේ වන විට 40 ක් පමණ මියගොස් ඇත.
ත්‍රස්ත මර්දන පනත යටතේ දැනටමත් ප්‍රචණ්ඩකාරීන් 30 දෙනෙකු අත්අඩංගුවට ගෙන ඇති බව ප්‍රකාශිතය. එහෙත් ඔවුන් සම්බන්ධයෙන් දැක්වෙන නිල ප්‍රකාශන සැක සංකා මතු කිරීමට හේතුවී ඇත.
රොයිටර්
</ART>
<ART>
තාගෝර්ගේ නොබෙල් සම්මානය සොයන්න ඉන්ටර්ෆෝල් සහාය පතයි
කිවියෙකු හා දාර්ශනිකයකු වු රවීන්ද්‍රනාත් තාගෝර් 1913 දී ගත් ආසියාවට හිමිවුණු පළමු වැනි නොබෙල් පදක්කම් ඉකුත් සතියේ සොරකම් කොට ඇති අතර ඒ පිළිබඳ පරීක්ෂණයන්ට ජාත්‍යන්තර පොලීසියේ ඉන්ටර්පෝල් සහාය පතන බව ඉන්දීය පොලීසිය ප්‍රකාශ කැර තිබේ.
ලියෝන්ස්හි පිහිටි ඉන්ටර්පෝල් මූලස්ථානයෙන් වෙනත් රටවල සිදුවූ මෙවන් වර්ගයේ අපරාධ පිළිබඳව ද තොරතුරු ලබාගන්නා බව ඔවුහු කියති.
මේ අනුව මෙවන් සොරබඩු සම්බන්ධයෙන් අවදියෙන් සිටින ලෙස ඉන්ටර්පෝල් ආයතනය සෙසු රටවලින්ද ඉල්ලා සිටිනු ඇත.
මෙම පදක්කම සොරාගෙන ඇත්තේ 1921 තාගෝර් විසින් අරඹන ලද විශ්ව භාරතී සරසවි කෞතුකාගාරයෙනි. ශාන්ති නිකේතනයේ පිහිටි මෙම සරසවි කෞතුකාගාරයෙන් කෞතුක භාණ්ඩ 30 ක් පමණ සොරකම් කොට ඇති අතර මෙම පදක්කම ද ඒ අතර වෙයි.
1913 දී සාහිත්‍ය සඳහා නොබෙල් ත්‍යාගය ලත් තාගෝර් එම ත්‍යාග මුදල යොදවා 1921 දී මෙම සරසවිය ඇරඹීය.
ඉන්දියාවේ ජාතික ගීයේ නිර්මාතෘ ලෙස සැලකෙන තාගෝර් ඉන්දීය නිදහස් අරගලයේ කැපී පෙනෙන චරිතයක් විය.
ඒ. එෆ්. පී.
</ART>
<ART>
<PIC>ඊශ්‍රායල් හමුදා යුදෙව් ජාතිකයන් සමග මේ ගැටෙන්නේ, බටහිර ඉවුරේ හෙබ්රෝන්හි පිහිටි ඔවුන්ගේ ජනාවාස බුල්ඩෝසර මගින් විනාශ කිරීමට පැමිණි අවස්ථාවේය. මෙම අනවසර ඉදිකිරීම් ඉවත් කිරීම තුළින් අමෙරිකාවේ හොඳහිත තහවුරු කැරගනිමින් සාම ක්‍රියාවලිය පණ ගැන්වීම ඊශ්‍රායලයේ අභිමතය වී ඇත.</PIC>
<PIC>ළමා අපචාර නඩුවකට මුහුණ දී සිටින පොප් ගායක මයිකල් ජැක්සන් පෙරේදා කැපිටල් හිල් හි රේබර්න් හවුස් කාර්යාලයෙන් පෙරටුකොටගෙන යන සැටිය මේ.</PIC>
<PIC>ඉන්දිය මහ මැතිවරණය අප්‍රේල් 20 දා ඇරඹෙයි. උත්තර් ප්‍රදේශයේදී ඉන්දීය සමාජවාදී පක්ෂය සිය මැතිවරණ ව්‍යාපාරයේ කොටසක් ලෙස වීදි නාට්‍ය පවත්වනු ලබයි. මේ ඒ සඳහා යොමු වු සමාජවාදී පාක්ෂිකයින් මැතිවරණ ප්‍රචාරක රථවල නැගි සිටින අඅයුරුය.</PIC>
<PIC>බ්‍රිතාන්‍යයේ මතභේදාත්මක උසස් අධ්‍යාපන පනතේ තෙවැනි කියවීම පෙරේදාට නියමිත විය. අගමැති ටෝනි බ්ලෙයාර්ගේ කම්කරු පක්ෂය තුළම ඊට විරෝධතා මතුව තිබේ. මෙම පනතින් සරසවි ශිෂ්‍ය ගාස්තු වසරකට ඩොලර් 5500 කට සීමා කරන බව පැවසී ඇත. පෙරේදා පනත පාර්ලිමේන්තුවේ විවාද වෙද්දී පාර්ලිමේන්තු දොරටුවෙහි සිසුන්ගේ අධ්‍යාපන වියදම් බිල්පත්වල අනුරූ මෙසේ එල්ලා තිබුණේ ඔවුන්ගේ ණයගැති බව විදහනු පිණිසය.</PIC>
</ART>
<ART>
<PIC>ඉන්දුනීසියානු මහ මැතිවරණය මැයි 10 දා පැවැත්වෙයි. පක්ෂ ප්‍රචාරක කටයුතු දැන් ඇරඹී ඇත. මේ සුරබයා හි පැවති එවන් රැළියකදී සිය පක්ෂයේ ආධාරකරුවන් සමග ගී ගයමින් නැටුමක යෙදෙන ඉන්දුනීසියානු ජනපතිනි මෙගාවති සුකර්නෝ පුත්‍රිය.</PIC>
<PIC>ලොව සිතාර් වාදනයෙහි කෙළ පැමිණියෙකු වන ඉන්දියාවේ රවි ශංකර් මරණයෙන් බේරාගත් දෙමස් වියැති එළු පැටියෙකු පුවත්පත් සාකච්ඡාවකදී සනහන අයුරුය මේ. ඔහුගේ බිරිය සුකන්‍යා ශංකර් එදෙස සිනහමුසු මුහුණින් බලා සිටින්නීය. එළු පැටියාගේ ජීවිතය බේරාගත් සත්ව අයිතීන් සුරකින සංවිධානයට <FRWD>(PETA)</FRWD> රවි ශංකර්ගේ පූර්ණ සහාය පලව තිබේ.</PIC>
<PIC>ව්‍යාජ ලියකියවිලි සහිත රුමේනියානු හා බල්ගේරියානු සංක්‍රමණිකයන් බ්‍රිතාන්‍යයට ඇතුළුවීම පාලනය කිරීම සම්බන්ධයෙන් නොසැලකිලිමත් වී ඇති බවට නැගුණු චෝදනා හමුවේ බ්‍රිතාන්‍යයේ සංක්‍රමණික කටයුතු බාර ඇමතිනී බෙවර්ලි හියුග්ස් පෙරේදා ඇමති ධූරයෙන් ඉල්ලා අස්වූවාය. ඉල්ලා අස්වීමෙන් පසු ඇය පාර්ලිමේන්තුවෙන් බැහැර යන සැටිය මේ.</PIC>
<PIC>ප්‍රංශයේ බෝඩියුක්සි හි මේ දිනවල පැවැත්වෙන පොත් සල්පිලක ජනාකීර්ණයක් ලෙස එම ගොඩනැගිල්ලේ බිත්තියෙහි නැංවුණු පුටුවක කාන්තාවකට පොතක් කියවීමට සලස්වා තිබුණේ මෙසේය. මෙය ජර්මානු නෘත්‍ය ශිල්පී ඇන්ගී හීසල්ගේ අදහසක් බව කියැවේ.</PIC>
<PIC>කලෙකදී ලතින් අමෙරිකානු රටවල් අතර පුද්ගල ආරක්ෂාව පිළිබඳ අභිමානයෙන් පසු වූ ආර්ජන්ටිනාවේ අද පැහැරගෙන යාම් හා වීදි ප්‍රචණ්ඩත්වය උග්‍ර වී ඇත. මේ උග්‍රවන ප්‍රචණ්ඩත්වය හා අපරාධ මැඬලන ලෙස ජනාධිපති නෙස්ටර් කර්ච්නර්ගේ රජයෙන් ඉල්ලා සිටින ජනතාව පෙරේදා කොංග්‍රසය ඉදිරිපිට උද්ඝෝෂණයකට යොමුව සිටි සැටිය මේ.</PIC>
<PIC>ඉන්දීය මහ මැතිවරණ ව්‍යාපාරය ඇරඹී ඇත. මේ තානි දිස්ත්‍රික්කයේ ජව්හාර් හි පැවති මැතිවරණ රැළියකදී ඉන්දීය අගමැති අතාල් බිහාරි වජ්පායි ගෝත්‍රික නලාවක් පිඹිද්දී භාරතීය ජනතා පක්ෂ උප සභාපති ගෝපිනාත් මුන්ඩේ එදෙස බලා සිටින අයුරුය.</PIC>
</ART>
<ART>
නේපාල රජුගෙන් ප්‍රජාතන්ත්‍රවාදය ඉල්ලා දස දහස් ගණනින් ජනයා මාළිගය අභියසට එති
කත්මන්දු හිදී
නේපාලයේ ගයනේන්ද්‍ර රජු එරට ප්‍රජාතන්ත්‍රවාදය යළි පිහිටුවීමට වහා පියවර ගත යුතු බව ඉල්ලමින් දස දහස් ගණනක ජනතාවක් පෙරේදා ප්‍රධාන මාළිගය අබියසට රොක්වූහ. නාරායන්හිටි මාළිගය අබියස වීදි පුරා ඔවුන් පෙළගැසී සිටි අතර සටන් පාඨ හඬ නඟමින් සිටි ඔවුන් මාළිගයෙන් ඈත් කැර තැබීම පිණිස සිය ගණනක පොලිස් පිරිසක් යොදවා තිබිණ. "ආඥාදායක පාලනය පෙරළමු", "පාර්ලිමේන්තු බලය යළි පිහිටවනු" වැනි සටන් පාඨ උද්ඝෝෂකයන් වෙතින් නිකුත් විණ. විපක්ෂ පංච පක්ෂ සන්ධානයෙන් මෙහෙයැවුණු මෙම විරෝධතා උද්ඝෝෂණයට 150,000 ක් පමණ එක්ව සිටි බව පොලිසියෙන් පැවසී තිබේ. මේ අවස්ථාවේ ගයනේන්ද්‍ර රජු මාළිගයෙන් ඈත බටහිර නේපාල ගම්මානවල සංචාරයක යෙදී සිටියේය. ගයනේන්ද්‍ර රජු, නේපාල මැතිවරණය අප්‍රේල් මැද පවත්වන බව ප්‍රකාශ කළේද මෑතකදී ය. පංච පක්ෂ සංවිධානය ඊයේද තවත් විරෝධතා රැළියක් පවත්වන බව කියා තිබිණ.විපක්ෂ සන්ධානයේ අගමැති ධූරාපේක්ෂක මාදේව් කුමාර් නේපාල් පවසන්නේ ඔවුන්ගේ ඉල්ලීම් ඉටුවන තුරු අරගල අඛණ්ඩව පවත්වන බවය.
ඒ. එෆ්. පී.
</ART>
<ART>
තහනම් නීතිය කඩමින් දුම්පානය කළ අයර්ලන්ත මන්ත්‍රීට මුල්පෙළ අසුන අහිමි වේ
ඩබ්ලින්හිදී
අයර්ලන්තයේ දැනට ක්‍රියාත්මක වන, වැඩබිම්, අවන්හල් සහ ආපනශාලාවන් හි දුම්පානය තහනම් කිරීමේ නීතිය කඩකරමින් පාර්ලිමේන්තු අවන්හලේදී දුම්පානය කළ එරට මන්ත්‍රීවරයකු ඔහුට හිමි පාර්ලිමේන්තුවේ මුල්පෙළ අසුනින් නෙරපා හැර තිබේ.
මෙසේ සිය අසුනින් නෙරපා හැර තිබෙන්නේ එරට විපක්ෂයට අයත් ෆයින් ගයෙල් පක්ෂයේ ජෝන් ඩීසේ නමැති තිස්හය වියැති මන්ත්‍රීවරයෙකි. සිද්ධිය සම්බන්ධයෙන්අදහස් දක්වමින් ෆයින් ගයෙල් පක්ෂයේ නායක එන්ඩා කෙනී දේශපාලකයින් ආදර්ශමත් විය යුතු බව ප්‍රකාශ කැර තිබේ. කිසිම මිනිසකුට හෝ ගැහැනියකට නීතියට ඉහළින් කටයුතු කළ නොහැකිවාක් මෙන්ම කිසිදු දේශපාලකයකුට ද එසේ කටයුතු කළ නොහැකි බවත්, පක්ෂයේ සම්මතයන් ක්‍රියාවෙහි යෙදවීම තම වගකීම බවත් කෙනී ප්‍රකාශ කැර ඇත.
කෙසේ වෙතත් ඩීසේට එරෙහිව නඩු පැවරිය යුතු දැයි තීරණය කිරීම තමන්ට අයත් කාර්යයක් නොවන බවද ෆයින් ගයෙල් පක්ෂයේ නායකයා වැඩිදුරටත් සඳහන් කැර තිබේ. එරට “දුම්කොළ පාලන කාර්යාලය” ප්‍රකාශ කැර ඇත්තේ සිද්ධිය සම්බන්ධයෙන් පියවර ගැනීම සෞඛ්‍ය සේවා මණ්ඩලයට පැවරෙන බවයි.
වැඩබිම්, ආපනශාලා සහ අවන්හල්වල දුම්පානය කිරීම තහනම් කළ ලෝකයේ පළමුවන රට බවට පත්ව තිබෙන්නේ අයර්ලන්තයයි. මෙම නීතිය කඩ කරන අයකුට එරට දී යූරෝ තුන්දහසකට වැඩි දඩයක් පැමිණවිය හැකිය.
රොයිටර්
</ART>
<ART>
ඊශ්‍රායල අගමැතිගෙන් අරපත්ට තර්ජන
ජෙරුසලමේදීය
යසර් අරපත්ට එරෙහිව පියවර ගැනීම සඳහා ඊශ්‍රායලයට සිදුවනු ඇතැයි පවසමින් ඊශ්‍රායල අගමැති ඒරියල් ෂැරෝන් ඔහුට තර්ජනාංගුලිය ඔසවා තිබෙන බව ඊශ්‍රායල විද්‍යුත් මාධ්‍ය පෙරේදා වාර්තා කළේය. ”යුදෙව්වන් ඝාතනයට වගකිවයුත්තන් කවුරු වුවත් ඔවුනට රක්ෂණ ආවරණයක් ඇතැයි නොසිතිය යුතු බව“ ඔහු කියා තිබේ.
”අරපත්ට සදාකාලිකව ඔහුගේ තැන රැකගත හැකිවනු ඇතැයි නිශ්චිත නැති බවද ඔහු මෙම විද්‍යුත් සම්මුඛ සාකච්ඡාවේදී කීය. ෂැරෝන් මෙම අනතුරු ඇඟවීම සිදුකැර ඇත්තේ ඊශ්‍රායලය විසින් හමාස් නායක ෂික් අහමඩ් යසින් ඝාතනය කිරීමෙන් දස දිනකට පසුය. මේ අනතුරු ඇඟවීම මැද පලස්තීනුවන්ගේ වෙන්වීමේ ඒක පාක්ෂික සැලැස්ම දිරිගැන්වීමෙහි ඔහු නිරතව සිටී. මෙම සැලැස්ම ගාසාතීරයෙන් යුදෙව් ජනාවාස ඉවත් කැරගැන්ම හා බටහිර ඉවුරේ ආරක්ෂක පවුරේ පැවැත්මද ඇතුළත් ය.
සිය ව්‍යාපෘතිය සඳහා අමෙරිකාවේ අනුමැතිය දිනාගැන්මේ සටනක නියැලී සිටින ෂැරෝන්ට සිය ලිකුඩ් පක්ෂයෙන්ම එල්ලවන විරෝධතාවන් ජයගැන්මට ද සිදුව තිබෙන බව ප්‍රකාශිතය.
2001 දෙසැම්බරයේ පටන්ම පලස්තීන නායක යසර් අරපත් ඔහුගේ රමල්ලා මූලස්ථානයට සීමා කැර ඇති ඊශ්‍රායලය, ඔහුට ප්‍රදේශයෙන් පිටව යාමට හැකි නමුදු යළි ආපසු පැමිණීමට ඉඩ නොලැබෙනු ඇතැයි පවසා ඇත.
ෂැරෝන්ගේ තර්ජනාත්මක අදහස පැන නැගීමට පැය කීපයකට කලින් පලස්තීන අගමැති අහමඩ් කොරී අමෙරිකානු රාජ්‍ය තාන්ත්‍රිකයන් තිදෙනකු මුණගැසී තිබිණ. ගාසා තීරයෙන් යුදෙව් ජනාවාස ඉවත් කිරීමේ ෂැරෝන් ක්‍රියාවලිය සාම ක්‍රියාවලියේ ප්‍රගතියට බාධාවක් නොවනු ඇති බවට මේ නිලධාරීන් කොරීට සහතික වී ඇත.
ඒකපාක්ෂිකව කටයුතු කිරීම විසඳුමක් නොවන බවත් එය පලස්තීන මතය නිහඬ කිරීමක් බවත් කොරී ද පෙන්වාදී තිබේ.
ඒ.එෆ්.පී - රොයිටර්
</ART>
<ART>
උ. කොරියා න්‍යෂ්ටික අභිමත අත්හරවන්න තව වෑයමක්
අමෙරිකාව - ජපානය - ද. කොරියාව ලබන සතියේ උ. කොරියාව සමග සාකච්ඡා
වොෂින්ටනයේ දී
උතුරු කොරියාවේ න්‍යෂ්ටික අභිමතාර්ථයන් අත්හැරවීමේ තවත් ප්‍රයත්නයක් වශයෙන් අමෙරිකාව. ද. කොරියාව හා ජපානය ලබන සතියේ සැන් ෆ්රැන්සිස්කෝ හිදී මුළු දෙන බව පැවසී තිබේ. අප්‍රේල් 7 - 8 පැවැත්වෙන මෙම සාකච්ඡාවලදී අමෙරිකානු සහකාර රාජ්‍ය ලේකම් ජිම් කෙලි එරට නියෝජනය කරනු ඇත.
මේ සම්බන්ධයෙන් අමෙරිකාවත් කොරියානු රටවල් දෙකත් ජපානය, චීනය හා රුසියාවත් එක්ව පැවැත්වූ සය රාජ්‍ය සාකච්ඡාද මේ දක්වා පල රහිත වී ඇත. ඉකුත් පෙබරවාරියේ පැවති සාකච්ඡාවන් කෙළවර වූයේ ද ඉදිරි සාකච්ඡා සඳහා එකඟතාවක් ඇතිව පමණි.
(රොයිටර්)
</ART>
<ART>
බ්‍රිතාන්‍ය සංක්‍රමණික කටයුතු ඇමතිනී ඉල්ලා අස්වෙයි
සිය රාජකාරිය පිළිබඳව සැළකිලිමත් වී නැතිලු
ලන්ඩනයේදී
බ්‍රිතාන්‍යයේ සංක්‍රමණික කටයුතු පිළිබඳ ඇමතිනී බෙවර්ලි හියුගස් පෙරේදා සිය ධූරයෙන් ඉල්ලා අස්විය. ව්‍යාජ ලියකියවිලි සහිත රුමේනියානු හා බල්ගේරියානු සංක්‍රමණියන් බ්‍රිතාන්‍යයට ඇතුළුවීම පාලනය කිරීම සම්බන්ධයෙන් නොසැලකිලිමත් වීම මත ඇය මෙසේ ඉල්ලා අස්වූවාය. මේ ප්‍රශ්නය සම්බන්ධයෙන් ඇය නොදැනුවත්වම පාර්ලිමේන්තුව නොමග යවා ඇතැයි අගමැති බ්ලෙයාර් ගේ ප්‍රකාශක පැවසීය. මේ සම්බන්ධයෙන් ඇයට එරෙහිව දේශපාලන හා මාධ්‍ය ප්‍රහාරද එල්ල විය.
බ්‍රිතාන්‍ය සංක්‍රමණික ප්‍රශ්නය මීළඟ මැතිවරණයේදී ප්‍රධාන සාධකයක් වනු ඇති බවද ප්‍රකාශිතය. මේ සම්බන්ධයෙන් පාලක පක්ෂය ලිහිල් පිළිවෙතක පිහිටා ඇති බවට විපක්ෂයෙන් චෝදනා එල්ල වී තිබේ.
බෙවර්ලි හියුගස් වෙනුවට සංක්‍රමණික ඇමති වශයෙන් පත්කැර ඇත්තේ විශ්‍රාමික කයුතු බාර කණිෂ්ඨ ඇමැතිව සිටි ඩෙස් බ්‍රවුන් ය.
1997 බ්ලෙයාර් බලයට පත්වීමත් සමග පාර්ලිමේන්තුවට තේරුණු බෙවර්ලි හියුගස් ඇගේ අවංකත්වය විදහනු පිණිස ඉල්ලා අස්වන බව ප්‍රකාශ කළාය. එල්ල වී ඇති චෝදන හමුවේ හෘදය සාක්ෂියට එකඟව ඇමති ධූරය දැරිය නොහැකි බව ඇය කියා තිබේ.
රොයිටර්
</ART>
<ART>
ස්පාඤ්ඤයේ මාධ්‍ය ආයතන තුනකට තැපැල් බෝම්බ යවන්න හදලා
මැඩ්රීඩ් හිදී
ස්පාඤ්ඤයේ මාධ්‍ය ආයතන තුනකට යැවීමට සූදානම් කැර තිබූ තැපැල් බෝම්බ තුනක් සොයා ගැනීමට ස්පාඤ්ඤ පොලිසිය සමත් වී තිබේ. පුද්ගලයින් 191 දෙනකුට මරු කැඳවමින් ඉකුත් මාර්තු 11 දා මැඩ්රීඩ් හි දුම්රිය හතරක බෝම්බ පුපුරා යාමෙන් සති තුනකට පසුව මෙම තැපැල් බෝම්බ හමුවී තිබේ.
ලිපි කවරවල බහා තැපැල් කිරීමට සූදානම් කැර තිබූ මෙම බෝම්බ ස්කෑන් යන්ත්‍ර මගින් පරීක්ෂාවට ලක්කැර, ස්පාඤ්ඤ පොලිසියේ බෝම්බ විශේෂඥයින් විසින් නිෂ්ක්‍රීය කරනු ලැබූ බව එරට අභ්‍යන්තර කටයුතු අමාත්‍යාංශය පවසයි.
මෙම ලිපි ස්පාඤ්ඤයේ "ල රාසන්" පුවත්පත, සී. ඕ. පී. ඊ. සහ ඇන්ටෙනා 3 යන ගුවන් විදුලි මධ්‍යස්ථානයන්හි බලධාරීන් වෙත තැපැල් කැර යැවීමට සූදානම් කැර තිබියදී උතුරුදිග සරගොසා නගරයේ තැපැල් බෙදීමේ මධ්‍යස්ථානයකදී හමුවී තිබේ. එක් එක් ලිපි කවරයේ පුපුරන ද්‍රව්‍ය ග්‍රෑම් 60 ක පමණ ප්‍රමාණයක් තිබූ බවද අනාවරණය වී තිබේ.
තැපැල් බෝම්බ සිද්ධියට වගකිව යුතු පාර්ශවය මෙතෙක් අනාවරණය වී නැතැයි එරට අභ්‍යන්තර කටයුතු අමාත්‍යාංශ ආරංචි මාර්ග සඳහන් කරයි. මීට පෙර එරට ඊ. ටී. ඒ. බාස්ක් බෙදුම්වාදී ගරිල්ලන් මෙවැනි තැපැල් බෝම්බ යවා ඇති බවට චෝදනා එල්ල වී තිබිණි. මැඩ්රීඩ් දුම්රිය බෝම්බ සිද්ධිය පිළිබඳවද එරට රජය ඊ. ටී. ඒ. සංවිධානය වෙත චෝදනා එල්ල කැර තිබිණි. නමුත් එම සිද්ධිය පිළිබඳව ඔසාමා බින් ලාඩන්ගේ අල් කයිඩා සංවිධානය පිළිබඳවද සැක පහළ වී තිබේ.
</ART>
<ART>
නේපාල මැතිවරණ කාර්යාලයේ බෝම්බ පුපුරවති
කත්මන්ද්‍රහිදීය.
නේපාලයේ මාඕවාදී ගරිල්ලන් විසින්, එරට මැතිවරණ කොමසාරිස් කාර්යාලයේ සෙනසුරාදා බෝම්බ පුපුරවා හැර ඇතැයි පොලිසිය කියයි. මෙම පිපිරවීමෙන් කිසිදු ජීවිත හානියක් සිදු නොවූ නමුත් ගොඩනැගිල්ලට සුළු අලාභ හානි සිදු වී ඇතැයිද එම ස්ථානයේ සඟවා තිබූ තවත් බෝම්බයක් පුපුරා යාමට පෙර සොයා ගත්තේ යැයිද පොලිස් ආරංචි මාර්‍ග සඳහන් කරයි. රටේ සියලුම දේශපාලන පක්ෂ නියෝජනය වන අයුරින් මහ මැතිවරණයක් පවත්වන ලෙස එරට ප්‍රධාන විපක්ෂ සන්ධානය නේපාලයේ ගයනේන්ද්‍ර රජුගෙන් දිගින් දිගටම ඉල්ලා සිටින අතර, 2003 අප්‍රේල් මාසයේ මහ මැතිවරණය පවත්වන බවට පසුගිය 28 වැනිදා රජු විසින් ප්‍රකාශයක් කරනු ලැබීය
ඒ. එෆ් පී.
</ART>
<ART>
රජුට එරෙහි පෙළපාලි වලදී නේපාලයේ 205 කට තුවාල
කත්මණ්ඩුහිදීය.
නේපාලය පුරා මහා වැඩ වැරුමක් සංවිධානය කළ එරට රාජාණ්ඩු විරෝධී දේශපාලන පක්ෂවල ආධාර කරුවෝ පෙරේදා නගරයේ වීදි පුරා ටයර් පුළුස්සමින් රථ වාහනවලට අලාභ හානි සිදු කරමින් , දැවැන්ත උද්ඝෝෂණ ව්‍යාපාරයක් දියත් කළහ, කලහකාරීන් විසුරුවා හැරීම සඳහා පොලිසිය දැරූ උත්සාහයේදී 205 කට පමණ තුවාල සිදු වී ඇතැයි ද පොලිස් ආරංචි මාර්‍ග සඳහන් කරයි.
</ART>
<ART>
ඉරාක යුද්ධයට තුඩු දුන් සී.අයි.ඒ. සාධක නිවැරදි නෑ - පවෙල්
අමෙරිකාවේ ඉරාක ආක්‍රමණය සහේතුක කරනු පිණිස ඉරාකය සතුව ජංගම ජෛව අවි රසායණාගාරයන් පවතින බවට එ.ජා. සංවිධානය හමුවේ තමා ඉදිරිපත් කළ පූර්ව - යුද තොරතුරු තවදුරටත් ප්‍රබල සාධකයක් නොවනු ඇතැයි අමෙරිකානු රාජ්‍ය ලේකම් කොලින් පවල් ඉකුත් සිකුරාදා පිළිගෙන තිබේ. එ.ජා. සංවිධානය හමුවේ පූර්ව - යුද තොරතුරු දැක්මේදී ඉරාකයේ සමූහ ඝාතන අවි නිපදවමින් සිටින බව සානථ කරන සාධක පවල් විසින් ඉදිරිපත් කැර තිබිණි. එහෙත් දැන් එම සාධක එසේ නොවන බව පෙනී ගොස් ඇති අතර එදා පැවසූ තරම් ඒවා බලගතු නොවන බවද පවල් කියා ඇත්තේ බ්‍රසල්ස් සිට වොෂින්ටන් බලා ගුවනින් එමින් සිටියදීය.
ඉරාකය සමූහ ඝාතන අවි නිපදවන බවට සී. අයි. ඒ. ආයතනයෙන් ලත් තොරතුරු මත පදනම්ව මේ සාධකය එ.ජා. සංවිධානය හමුවේ තැබූ බව පවසන ඔහු. එවන් එකුදු අවියක් හෝ සොයා ගැන්මට නොහැකිවීම මත මේ සැපැයුණු සාධක බිඳ වැටී ඇතැයිද ඔවුන් එවන් තත්ත්වයකට පත් වූයේ කෙසේද යන්න සොයා බැලිය යුතුව ඇතැයිද තවදුරටත් පැවසීය. මේ සම්බන්ධයෙන් සී.අයි.ඒ. ආයතනය සමග සාකච්ඡා කළ බවද ඔහු කීවේය.
ජංගම රසායණාගාර හා වෙනත් අවි නිෂ්පාදන පහසුකම් පිළිබඳ තොරතුරු ඔහුට සපැයුණේ අමෙරිකාව සතු විශිෂ්ටම රහස් තොරතුරු ලෙසින් බවද ඔහු පැවසීය.
කෙසේ වෙතත් මේ සියල්ල පිළිබඳ ස්වාධීන කොමිසමකින් කරුණු විමර්ශනය කැරෙනු ඇති බවත්, එහිදී සී.අයි.ඒ. ආයතනයට ඒ අවස්ථාවේ මේ සාධක කැරෙහි විශ්වාසය තැබීමට පදනමක් වීද යන්න සොයා බලන බවත් පවල් කියා සිටියේය.
එ.ජා. සංවිධානය හමුවේ කරුණු දැක්මට පූර්වයෙන් රැස්කළ සාධක නිරවද්‍ය බවට තහවුරු කැරුණු බවත් බුද්ධි අංශයට තමා අදාල නැති බැවින් ඒවා ගැන යළි සොයා බැලීමක් නොකළ නමුදු එම සාධක බහු - මූලාශ්‍රයන්ගෙන් ලැබුණු බව එ.ජා. සංවිධානය හමුවේ ප්‍රකාශ කළ බවත් ඔහු වැඩි දුරටත් කිව්වේය.
මෙම ජංගම රසායනාගාර පිළිබඳ තොරතුරු ඍජුවම ලබාගත්තක් නොවන අතර ඉරාකයෙන් පිටුවහල් වූ රසායන විද්‍යාඥයකු ලබා දුන්නක් බවත් සී.අයි.ඒ. ආයතනය කිසිවිටෙකත් ඔහුගෙන් ප්‍රශ්න කැර නැති බවත් පවල් මෙහිදී පැවසීය. මේ රසායන විද්‍යාඥයා ඉරාක ජාතික කොංග්‍රසයට සම්බන්ධ වූවෙකු වන අතර ඔවුන් සදාම් පාලනය පෙරලීම සඳහා අමෙරිකානු ආක්‍රමණයකට දිරි දෙමින් සිටියවුන්ය. කෙසේ වෙතත් ඉරාකය සතුව සමූහ ඝාතන අවි නොමැති බවට ස්ථිරසාර සාධක පැවතියේ නම් ඉරාක ආක්‍රමණයක් නිර්දේශ කිරීමෙන් තමා වැලකී සිටින්නට ඉඩ තිබුණු බවද පවල් කීවේය.
ඒ.එෆ්.පී.
</ART>
<ART>
ඉන්දීය අගමැති වජ්පායිට පාකිස්තානයෙන් ඇඳුම් අල්මාරියක්
කරච්චියේදීය
ළඟඑන ඉන්දීය මහ මැතිවරණයෙන් පසු ඉන්දීය අගමැති අතාල් බිහාරි වජ්පායිට තෑගි කරනු පිණිස පාකිස්තාන සම්ප්‍රදායික ඇඳුම් කට්ටල කීපයකින් යුත් ඇඳුම් අල්මාරියක් සකසා ඇති බව පකිස්තානයේ ප්‍රමුඛ මෝස්තර නිර්මාණ ශිල්පියකු පෙරේදා පැවසීය. ඔහු මෝස්තර ශිල්පි අමීර් අන්දන් වන අතර සම්ප්‍රදායික ෂර්වානි හා ෂල්වාරි කමිස කට්ටල තුනක්ද ඊට සරිලන කබායන්ද මේ මස අගදී වජ්පායිට තෑගි කරන බව ඔහු කීය.
ඉකුත් ජනවාරියේ වජ්පායි පාකිස්තානයට පැමිණි අවස්ථාවේ ඔහු එක් ෂර්වානියක් පමණක් ඉල්ලා සිටියද ඇඳුම් කට්ටල කීපයක් සහිත අල්මාරියක්ම පිළියෙළ කළේ මිත්‍රත්වයේ සංකේතයක් ලෙස බවත් ඊට සතයක්වත් අය නොකළ බවත් ඔහු පවසා සිටියේය.
ජනවාරියේ ඔහු හමු වූ අවස්ථාවේ මේ සිත්කළු මිනිසා වෙනුවෙන් එක් ෂර්වානියක් නොව කීපයක්ම සැකසීමට සිය බිරිය – හියුමා - සමග ඉටා ගත් බවද ඔහු පැවසීය. කාශ්මීර එම්බ්‍රොයිඩර් සහිත ෂර්වානියක් වජ්පායි ඉල්ලා සිටි බැවින් දෙමසක් වෙහෙස දරා මෙම ඇඳුම් නිමැයූ බව ඔහු කීවේය. වජ්පායි මෙම ඉල්ලීම කැර තිබුණේ පාකිස්තාන මුදල් ඇමති ෂාකුත් අසිස් හරහාය. හිටපු ඉන්දීය අගමැති ජවහර්ලාල් නේරු මෙන්ම පාකිස්තානයේ නිර්මාතෘ මොහමඩ් අලි ජින්නාද ෂර්වානි හා ෂල්වාර් කමිස ඇඟලු බව වජ්පායි කියා තිබිණ. ඉන්දු – පාකිස්තාන එක්දින ක්‍රිකට් තරග නැරඹීමට පැමිණි මිතුරකු අතර දැනටමත් කළු ෂර්වානියක් වජ්පායි වෙත යවා ඇතැයිද අන්දන් කීවේය.
ඒ.එෆ්.පී.
</ART>
<ART>
ස්පාඤ්ඤ බෝම්බයේ සැකකරුවන් 3 ක් බෝම්බ පුපුරුවාගෙන මිය යති
ලෙගානස් හිදී
පුද්ගලයන් 191 දෙනෙකු බිලිගත්, මාර්තු 11 ස්පාඤ්ඤ මැඩ්රිඩ් මගී දුම්රිය බෝම්බ සිද්ධියේ සැකකරුවන් තිදෙනෙකු පොලිස් වැටලීමකදී බෝම්බයක් පුපුරුවාගෙන මියගොස් ඇති අතර පොලිස් භටයකුද එම පිපිරීමෙන් මියගොස් තිබේ.
දුම්රිය බෝම්බ සිද්ධිය සම්බන්ධයෙන් අත්අඩංගුවට ගැනීම සඳහා වරෙන්තු නිකුත් කැර තිබූ සැකකරුවන් හයදෙනාගෙන් තිදෙනෙකු වන මොවුන් පෙරේදා සවස් යාමයේ ඔවුන් සැඟවී සිටි කම්කරු නිවාස පද්ධතිය වැටලීමේදී මෙසේ සිය දිවි නසාගෙන ඇත.
වැටලීමේ මෙහෙයුම සිදුවෙද්දී නිවාස පද්ධතියේ පළමු මහලේ පිහිටි මෙම නිවසේ පදිංචිකරුවන් විසිවැනි වියේ පසුවන මොරොක්කෝ ජාතිකයන් බව අසල්වැසියන්ගෙන් තොරතුරු ලැබී තිබිණ. පොලීසිය ඔවුන් වෙත ළඟාවනු දුටු මේ මොරොක්කෝ ජාතිකයන් එදෙසට වෙඩි තැබීමටත් අරාබි බසින් කෑගැසීමටත් පටන් ගෙන ඇත.
පොලිසිය නිවාස පද්ධතියට ඇතුළුවීමට ප්‍රයත්න දරත්ම ඔවුන් බෝම්බයක් පුපුරුවාගෙන ඇති අතර ඉන් එම පස් මහල් ගොඩනැගිල්ලේ ඉදිරිපස කඩා වැටී තිබේ.
පසුව තිදෙනාගේ මළ සිරුරු සොය ගෙන ඇත. මෙම මෙහෙයුමේදී විශේෂ මෙහෙයුම් බලකායේ පොලිස් නිලධාරියෙකු මියගිය අතර 11 දෙනෙක් තුවාල ලැබූහ. යාබද ගොඩනැගිලිවලටද ඉන් හානි පැමිණ ඇත.
පොලිසිය වහා ප්‍රදේශය වටකොට තිබුණු අතර නිවාස පද්ධතියේ පවුල් 30 ක පමණ නිවාසවලට හානි පැමිණ තිබුණෙන් ඔවුන් හෝටල්වල රඳවන ලදී. දුම්රිය බෝම්බ සිද්ධිය සම්බන්ධයෙන් සැකකරුවන් 15 දෙනෙකු දැනට රඳවාගෙන සිටින බවද ප්‍රකාශිතය.
රොයිටර්
</ART>
<ART>
සූ කී ට ළඟදීම නිදහස... ව්‍යවස්ථා සාකච්ඡාවලටත් ඇරුයුම්
බැංකොක්හිදී
මියන්මාරයේ ප්‍රජාතන්ත්‍ර නායිකා අයුන් - සාන් - සුකී නිවාස අඩස්සියෙන් නිදහස් කැරෙනු ඇති බවත් ලබන මස පැවැත්වෙන නව ව්‍යවස්ථා සදැසුම් සාකච්ඡාවන්ට ඇගේ ප්‍රජාතන්ත්‍රවාදී ජාතික ලීගය කැදවන බවත් විදේශ අමාත්‍ය වින් අයුන් පෙරේදා කීවේය. ප්‍රජාතන්ත්‍රවාදී මාවතට පිවිසීමට කැරෙන බලපෑම් හමුවේ මියන්මාර හමුදා රජය ඉකුත් අගෝස්තුවේදී ප්‍රාකාශ කළ දින නියමයට අනුව මැයි 17 දා නව ව්‍යවස්ථා සම්පාදන සාකච්ඡා ඇරඹෙනු ඇත. මෙම දිනයට මත්තෙන් සුකී නිදහස් කරන බව කලින් පැවසුනද පසුව ඒ සදහා නිශ්චිත දිනයක් පැවසීමට කල්වැඩි බව ප්‍රකාශ කැර තිබේ. 1996 ව්‍යවස්ථා සාකච්ඡා පැවති අවස්ථාවේ සහභාගි වූ කොටස් සඳහා මෙවරද ආරාධනා කැර ඇති බව හා ඊට සුකිගේ ප්‍රජාතන්ත්‍රවාදී ජාතික ලිගයද ඇතුලත් බව වින් අයුන් කීය.
රොයිටර්
</ART>
<ART>
බං, දේශයේ විශාලතම හොර අවි තොගය චිතගොං වරායෙන් මතුවෙයි
චිතගොං හිදී
රොකට් වෙඩි හා රොකට් විදිනයන් සියගණන් සහිතව බංගලදේශයේ මෙතෙක් හමුවූ විශාලම නීති විරෝධී අවි තොගය ඉකුත් සිකුරාදා චිතගොං වරායෙන් සොයාගැනුණු බව පොලීසිය කියයි. මේවා ට්‍රක් රථ දහයක ලුණු හා සහල් ගෝනි අතර සඟවා තිබී ඇත. රොකට් හා රොකට් විදිනයන් පමණක් නොව අත්බෝම්බ නවීන ගිනි අවි හා ස්වයංක්‍රීය තුවක්කු ආදියද විශාල වශයෙන් මේ අවි තොගයට අයත්ය. විවිධ ගිනි අවි සදහා යොදාගන්නා චීනයේ නිෂ්පාදිත උණ්ඩ මිලියන 1,15 ක් පමණද එහි තිබී ඇත. මෙම නීති විරෝධී අවි තොගයට අදාලව සැක කරුවන් අට දෙනෙකුද අත්අඩංගුවට ගෙන ඇති බව ප්‍රකාශිතය. මෙම අවි රටේ කැරලිකාරී ක්‍රියාදාමයන් සඳහා ගෙන්වනලද ඒවා බවත් එය ජාතික ආරක්ෂාවට තර්ජනයක් බවත් ස්වදේශ කටයුතු රාජ්‍ය ඇමතිවරයා ප්‍රකාශ කර ඇත. මෙම අවි තොගය ජාත්‍යන්තර අවි ජාවාරම් කරුවන් විසින් ගමනාන්තය අපැහැදිලි ස්ථානයකට යොමු කළ අවිතොගයක් ලෙස පොලීසිය දක්වා තිබේ. එරට විපක්ෂ නායිකා ෂික් හසීනා වජෙඩ් මේ සම්බන්ධයෙන් අන්තර්ජාතික පරීක්ෂණයක් ඉල්ලා ඇත.
ඒ . එෆ් . පී
</ART>
<ART>
ඉන්දුනීසියාවේ මහා මැතිවරණය සුහාර්තෝගේ ගෝල්කා පක්ෂය ඉදිරියට එන ලකුණු
ජකාර්තා හිදී
ඉන්දුනීසියාවේ ආඥාදායක පාලක සුහර්තෝ පාලන බලයක් ඉවත්වී හයවසරකට පසු ඔහුගේ දශක ගණනාවක ආඥාදායක පාලනයට සහාය ලබා දුන් ගොල්කා පක්ෂය යළිත් පාලන කේෂ්ත්‍රයට අවතීර්ණය වන ලකුණු පහල වී තිබේ. ලොව තෙවැනි විශාලම ප්‍රජාතන්ත්‍රවාදී රාජ්‍යය ලෙස සැලකෙන ඉන්දුනීසියාවේ අද පැවැත්වෙන මහ මැතිවරණයේදී එරට ඡන්දදායකයින් බහුතරයක් ගොල්කා පක්ෂය දෙසට යොමුවන සෙයක් පෙනී ගොස් තිබේ.
පාලන අකාර්යක්ෂමතාව දුර්වල ආර්ථික වර්ධනය හා අල්ලස දූෂණය ආදියෙන් හෙම්බත්ව සිටින ජනතාව සුහර්තෝ යුගය සමාජයීය සාමය හා සමෘද්ධිය පැවති කලක් සේ සලකන බව අර්බුද කාරිත්වය පිළිබඳ අන්තර්ජාතික කණ්ඩායම සිය වාර්තාවකින්ද දක්වා ඇත.
සීමිත මත විමසුම්වලින් පිළිබිඹුව ඇත්තේ ජනාධිපතිනි මෙගාවතී සුකර්නෝ පුත්‍රීගේ "අරගලකාරී ප්‍රජාතන්ත්‍ර පක්ෂයේ" අභිබවමින් ගොල්කා පක්ෂය ඉදිරියට එනු ඇති බවයි. එහෙත් මෙහිදී විශාල බහුතරයක් ඊට හිමි නොවනු ඇතිබවද ප්‍රකාශිතය. මෙම මැතිවරණයේදී මෙගාවතී ගේ පක්ෂය වඩාත් දුර්වල වූවොත් එය ජූලි මස පවත්වන ජනාධිපතිවරණයටද අහිතකර ලෙස බලපානු අතැයිද කියැවේ.
ඒ.එෆ්.පී
</ART>
<ART>
<PIC>පාකිස්තාන ජනතා පක්ෂයේ නිර්මාතෘවරයා සහ හිටපු අගමැතිනි බෙනාසීර් භූතෝගේ පියා වූ සුල්පිකාර් අලි භූතෝ එල්ලා මරා දමනු ලැබුවේ 1979 වසරේදීය. ඔහු ඝාතනයට ලක් වී වසර 25 ක් පිරීම නිමිත්තෙන්, ලර්කානාහි පැවැති අනුස්මරණ උලෙළේදී, ඔහුගේ සොහොන් කොත මත රෝස මල් විසුරුවමින් මෙසේ ප්‍රණාමය පුද කළේ දහස් ගණනින් එහි රැස් වූ පාකිස්තාන ජනතා පක්ෂයේ සාමාජිකයන්ය.</PIC>
<PIC>ගිණිකොණ දිග චීනයේ ජියෑන්ක්ෂි පළාතේ වීදියක වර්ෂාවෙන් තෙත් වූ මහ මාවතක් දිගේ ඇවිද යන චීන ළමයින් කිහිපදෙනෙකි මේ. රටේ නාගරික සහ ග්‍රාමීය කොටස් අතර ආදායම් පරතරය, ශුන්‍යය බවට පත්කරමින්, කෘෂිකර්මාන්තයේ නියැලී සිටින ජනතාවගේ ආදායම, ඉදිරි පස් වසර තුළ සීග්‍රයෙන් වර්ධනය කරන බවට, අගමැති වෙන් ජියාබාඕ එරට ජනතාවට ප්‍රතිඥා දී තිබේ.</PIC>
<PIC>1950 – 53 අතර කාලය තුළ පැවැති කොරියානු යුද්ධයේදී එතෙක් කලක් එකට විසූ ඥාතීන් විශාල සංඛ්‍යාවක්, දෙපසට වීසි වී එකිනෙකාගෙන් වෙන්ව ගියහ. වසර 50 කට පසු ඔවුන්ට යළි මුණගැසීමේ අවස්ථාව දෙරට විසින් පසුගියදා ලබා දුන්නේය. එම වැඩපිළිවෙළ යටතේ තම වැඩිහිටි ඥාතීන් මුණගැසීමට දකුණු කොරියාවේ මවුන්ට් කැමිගෑන්ග් වෙත පැමිණ, ආපසු උතුරු කොරියාව බලා යන ඥාතීන් පිරිසකට කඳුළු පිරි දෑසින් සමු දෙන දකුණු කොරියානුවන් කිහිප දෙනෙකි මේ.
<PIC>ඉකුත් මාර්තු 20 දා පැවති තායිවාන ජනාධිපතිවරණයේ ප්‍රතිඵලය නොපිළිගන්නා විපක්ෂ ජනාධිපති අපේක්ෂක ලියන් චාන්ගේ ආධාරකරුවන්, පෙරේදා තායිපේ අගනගරයේ චියැං කායිෂෙක් අනුස්මරණ ශාලාව ඉදිරිපිට උද්ඝෝෂණයේ යෙදී සිටි සැටිය මේ.
<PIC>ඉතාලි රජයේ විශ්‍රාම වැටුප් සංශෝධනයට එරෙහිව වීදි බැස සිටින එරට විශ්‍රාමිකයන් දස දහස් ගණනක් ගමන් ගත් පෙලපාලියක රූකඩ අනුරුවක් ගෙන යන සැටිය මේ. එරට ප්‍රධාන වෘත්තිය සංගම් තුනක් විසින් මෙම විරෝධතාව සංවිධානය කැර තිබිණ.
<PIC>ඊශ්‍රායල් හමුදා පෙරේදා ගාසා තීරයේ රෆා සරණාගත කඳවුරට ප්‍රහාරයක් එල්ල කිරීමේදී පුපුරුවාහල නිවසක සුන්බුන් පිරික්සන පලස්තීනුවන් පිරිසකි මේ. ප්‍රහාරක හෙලිකොප්ටර් යානා මගින් ඊශ්‍රායල් හමුදා මෙම විනාශය සිදු කැර ඇත.
</ART>
<ART>
නේපාලයේ ආණ්ඩු විරෝධී උද්ඝෝෂණ ප්‍රචණ්ඩ වෙයි
කත්මන්දු හිදී
නේපාලයේ රාජාණ්ඩු විරෝධී උද්ඝෝෂණ ක්‍රමයෙන් ප්‍රචණ්ඩ ස්වරූපයකට අනුවර්තනය වෙමින් පැවතීම හමුවේ ගයනේන්ද්‍ර රජුට නේපාල පාලනය සම්බන්ධයෙන් නව අභියෝගයකට මුහුණදීමට සිදුව ඇතැයි පැවසේ.
මහජන ඡන්දයෙන් තේරුණු රජය ගයනේන්ද්‍ර රජු විසින් නෙරපාලීමෙන් පසු 2002 සිටම බලයෙන් ඉවත්කැර තිබෙන පංච පක්ෂ සන්ධානය ප්‍රජාතන්ත්‍රවාදය ප්‍රතිස්ථාපනය කරන ලෙස ඉල්ලා දස දහස් ගණන් පිරිස් වීදි බැස්සවීමට සමත්ව තිබේ. මාස ගණනක් තිස්සේ පවත්නා මේ විරෝධතා දැන් දෛනික සිරිතක් බවට පත්ව ඇති අතර රජු ඔවුනට නෑසූ කන්ව සිටීමෙන් නැගෙන විරෝධය ප්‍රචණ්ඩකාරිත්වයට නැඹුරු වෙමින් පවතී.
මාඕවාදී තර්ජනය හා දූෂණ මැඩලීම ප්‍රමුඛ ක්‍රියාව බව පවසන රජු සංවර්ධන ක්‍රියාවලිය ද මුල්තැනක ලා සලකන බව කියා ඇත. මීළඟ දෙවසර සඳහා නේපාලයට ආධාර ලබාදෙන අන්තර්ජාතික දානපති රටවල සමුළුව මැයි 5 දා එහි පැවැත්වීමට නියමිතය. මෙම සමුළුවට පෙර අගනගරය සාමකාමී බව විදැහීමට රජුට සිදුවනු ඇතැයිද ඊට පිළියමක් වශයෙන් ඔහු අගමැති සූර්ය බහදූර් යාපා ඉවත්් කරනු ඇතැයිද අනුමාන කැරී තිබේ. එහෙත් මේ කිසිවකින් විපක්ෂය සන්සුන් කළ නොහැකිය. පංච සන්ධාන ඉල්ලීමකට එකඟ වෙමින් අප්‍රේල් මස මහ මැතිවරණය පවත්වන බවට රජු පොරොන්දු දී තිබියදී පවා නව විරෝධතාවන් පැන නැගීමෙන් මේ බව සනාථ වේ.
පංච සන්ධානය කියන්නේ සාධාරණ මැතිවරණයක් සහතික කරනු පිණිස සර්ව පාක්ෂික රජයක් යටතේ එය පැවැත්විය යුතු බවය. නව විරෝධතාවන්හි කැපී පෙනෙන්නේ ශිෂ්‍ය හා තරුණ කොටස්ය. රජු සමග සාකච්ඡා අත්හැර ජනරජ ක්‍රමයකට යොමුවන ලෙස ඉල්ලා සිටිති. එහෙත් මේ සියල්ල රජු නෑසූ කන්ව පසුවීම ඇවිලෙන ගින්නට පිදුරු දැමීමක් ලෙස සැලකී තිබේ. මේ අතර මාඕවාදීන් ද පංච පක්ෂ ක්‍රියාවලියට සදාචාරාත්මකව සහයෝගය පළකරන බව කියා ඇත.
ඒ. එෆ්. පී.
</ART>
<ART>
නැගෙනහිර නේපාලයේ පොලිස් මුරපොළකට මාඕවාදී කැරලිකරුවන්ගෙන් ප්‍රහාරයක් 9 ක් මරුට 26 ක් ආගිය අතක් නෑ
කත්මන්දුහිදී
නැගෙනහිර නේපාලයේ පොලිස් මුර පොළකට පෙරේදා රාත්‍රියේ කඩා වැදුණු මාඕවාදී කැරලිකරුවන් සියයක පමණ පිරිසක් පොලිස් භටයන් 9 දෙනෙකු ඝාතනය කැර ඇති අතර එහි සිටි තවත් 26 දෙනකු පිළිබඳ තොරතුරක් නැතැයි පොලිසිය පවසා ඇත. අග නගරයෙන් කි.මී. 300 ක් දුර යාදුකුවා ගම්මානයේදී මේ සිද්ධිය ඇතිවීමෙන් පසු අතිරේක බල ඇණි වහා එහි යවා ඇත. ප්‍රහාරයට පෙර දුරකතන හා විදුලි මාර්ග පද්ධතියට හානි පමුණුවා තිබුණු නිසා ප්‍රදේශය සමග සම්බන්ධතා පැවැත්වීම දුෂ්කර වී තිබේ. ඉකුත් සෙනසුරාදා රාත්‍රියේද කැරලිකරුවන් විසින් ට්‍රක් රථ රැසකට ගිනි තබා තිබිණ. මේ ට්‍රක් රථ ඉන්දියාවෙන් ආනයනය කැරෙන පෙට්‍රෝල් ලබා ගැනීමට දේශසීමා ස්ථානයක රඳවා තිබිණ.
රොයිටර්
</ART>
<ART>
බැග්ඩෑඩයේ දරුණු සටන් ඇවිලේ සන්ධාන හමුදාවේ 9 ක් ඉරාකීයන් 21 ක් මරුට
බැග්ඩෑඩයේදී
අමෙරිකානු මූලික බළකායන් හා රැඩිකල් ෂියා සටන්කාමීන් අතර පවත්නා අරගලකාරිත්වයෙන් සන්ධාන හමුදාවේ 9 දෙනෙකු හා ඉරාකීයන් 21 දෙනෙකු මියගොස් ඇතැයි බලධාරීහු ඊයේ ප්‍රකාශ කළහ. බැග්ඩෑඩයේ ඇතිවූ දරුණු සටන්වලින් අමෙරිකානු සෙබළුන් 7 දෙනෙකු මිය ගොස් ඇති අතර නජාෆ් හිදී පුද්ගලයන් 20 දෙනකු පමණ ඝාතනය වී ඇත. අමෙරිකානු හමුදාව රැඩිකල් ෂියා කොටස් මර්දනයට පෙළඹීමෙන් මෙම තත්ත්වය උද්ගතව තිබේ. මීට පූර්වයෙන් අමෙරිකානු හමුදාවට වඩාත් මුහුණදීමට සිදුව තිබුණේ සුළුතර සුන්නි මුස්ලිම් කොටස්වලටය. බැග්ඩෑඩයේ සාදර් නුවර පැල්පත් ප්‍රදේශයේදී ෂියා සටන්කාමීන් පොලිස් ස්ථාන හා රජයේ ගොඩනැගිලි පවා ග්‍රහණයට ගැන්මට ප්‍රයත්න දරා තිබේ. එහෙත් අමෙරිකානු හා ඉරාක හමුදා එය වළක්වා ඇත.
නජාෆ් සටන්වලදී ඉරාකීයන් 20 දෙනකු මිය ගොස් සන්ධාන බළකායේ සෙබළුන් දෙදෙනෙකු මිය ගොස් තිබේ.
කුෆාහිදී උද්ඝෝෂකයින්ට පොලිසිය හා හමුදාව ඉවක් බවක් නැතිව වෙඩි තබා ඇත. මෙහිදී සදාර් ගේ හමුදා තෙපැයක් තිස්සේ ඔවුන් සමග සටන් වැද තිබේ. 30 හැවිරිදි සදාර් කුෆා පල්ලියක් අබියස වාඩිලාගෙන ඉල්ලීම් ලැබෙනතුරු උපවාසයක් අරඹන බව කියා තිබේ. සතුරාගේ අයථා ක්‍රියා හමුවේ නිහඬව නොසිට ඔවුන් භීතියෙන් මුසපත් කරන ලෙස ඔහු සිය සගයන්ගෙන් ඉල්ලා තිබේ.
රොයිටර්
</ART>
<ART>
සන්නද්ධ පුද්ගලයන් 10 ක් ඇවිත් කරච්චියේ පොලිස් භටයන් 5 ක්් මරාදමලා
කරච්චියේදී
පකිස්තානයේ කරච්චිනුවර පොලිස් ස්ථානයකට පෙරේදා කඩා වැදුණු තුවක්කුකරුවන් දස දෙනෙකු පමණ පොලිස්භටයන් පස්දෙනෙකු ඝාතනය කැර තවත් අයෙකුට තුවාල සිදු කැර ඇත. කරච්චි ගුවන් තොටුපොලින් කි. මි. 5 ක් දුර පොලිස් ස්ථානයකදි පෙරේදා අලුයම ඇති වූ මේ සිද්ධියෙන් පසු ප්‍රහාරකයින් මෝටරියකින් පලාගොස් තිබේ. තුවාල ලත් පොලිස් භටයා පවසා ඇති පරිදි පොලිස් ස්ථානයට කඩා වැදුනවුන් මැනවින් රැවුල බා සිටි තරුණයින්ය. ඔවුන් එක එල්ලේම පොලිස්භටයන් ගේ හිසට වෙඩි තබා ඇත. මෙය ත්‍රස්තවාදී ක්‍රියාවක් බව පොලීසිය කියයි.
</ART>
<ART>
<PIC>ඉන්දුනීසියානු මහ මැතිවරණය ඊයේ පැවැත්විණි. බලයෙන් පහ කැරුණු සුහර්තෝගේ පක්ෂය ද මෙම මැතිවරණයෙන් යළි ඉස්මතු වනු ඇතැයි පැවසී ඇත. මෙහි දැක්වෙන්නේ පැපුවා පළාතේ බාලෙයිම් මිටියාවතේ, ජිවිකා ගම්මානයේ ඡන්ද මධ්‍යස්ථානයක බටහිර පැපුවානු ගෝත්‍රික නායකයකු ඡන්ද පෝලිමට එක්ව සිටින සැටිය .</PIC>
<PIC>උද්ඝෝෂණයෙන් පලක් නැති නිසා සතුරා භීෂණයෙන් මුසපත් කිරීමට රැඩිකල් ෂියා මුස්ලිම් පූජක මොග්ටාඩා සදාර්ගේ අණ ලැබූ ඉරාකයේ ෂියා මුස්ලිම් සටන් කාමීන් අමෙරිකානු හමුදා රියක් ගිනිතබා මෙසේ උද්දාමයට පත්ව සිටියේ පෙරේදාය.</PIC>
<PIC>නේපාල රාජ මන්දිරය අබියස උද්ඝෝෂකයින් විරෝධතා ක්‍රියාවලියක නිරතව සිටියදී අරගල මර්දන පොලීසිය සීරුවෙන් පසුවන අයුරුය මේ.</PIC>
<PIC>1994 සුදු පාලනය අවසන් වීමෙන් පසු පැවැත්වෙන තෙවැනි ද. අප්‍රිකානු මහමැතිවරණය අප්‍රේල් 14 දා ට නියමිතව තිබේ. එහිදී ද. අප්‍රිකානු ජාතික කොංග්‍රසය යළි බලය රැකගනු ඇතැයි අපේක්ෂිතය. මේ ජොහැන්ස්බර්ග් නුවර පැවති මැතිවරණ රැළියකදී හිටපු ජනාධිපති නෙල්සන් මැන්ඩෙලා, වත්මන් ජනාධිපති තබෝ එම්බකි (මැද) නියෝජ්‍ය ජනාධිපති ජාකොබ් සුමා (දකුණේ) නැටුමක යෙදෙන සැටිය.</PIC>
</ART>
<ART>
ලොව ලොකුම ධනවතා ස්වීඩන් ව්‍යාපාරිකයෙක් බිල් ගේට්ස් දෙවැනි තැනට වැටෙයි
ස්ටොක්හෝම් හිදී
මෙතෙක් කලක් ලොව ධනවත්වම පුද්ගලයා ලෙස සැලකුනු මයික්‍රෝ සොෆ්ට් හිමිකරු බිල් ගේට්ස් අභිබැවීමට ස්වීඩන ව්‍යාපාරිකයකු සමත්ව සිටී. "ඉන්ග්වාර් කම්ප්‍රාද්" නම් ඔහු අයිකියා <FRWD>(IKEA)</FRWD> ගෘහභාණ්ඩ සාප්පු සංකීර්ණාවලියේ හිමිකරුය. ස්වීඩන රූපවාහිනියෙන් මේ බව ප්‍රකාශ වී ඇත්තේ එරට සතිපතා පලවන ව්‍යාපාරික ප්‍රකාශනයක් උපුටමිණි. 77 හැවිරිදි කම්ප්‍රාද් ඩොලර් බිලියන 53 ක ධනස්කන්ධයකට හිමිකම් කියන අතර බිල් ගේට්ස් ගේ ධනවත්කම ඩොලර් බිලියන 47 ක් ලෙස ඇමෙරිකානු ෆෝබස් සඟරාවේ පලව තිබූ ලෝකයේ ධනවතුන්ගේ ලැයිස්තුවෙහි දැක්වී තිබිණ. ලෝකයේම ධනවතා වුවද කම්ප්‍රාද් ගතකරන්නේ චාම් ජීවිතයක් බව ප්‍රකාශිතය. ස්විට්සර්ලන්තයේ ජීවත්වන ඔහු ගුවන් ගමන්වලදී සකසුරුවම් පංතියම උපයෝගී කරගන්නා බවද ප්‍රචලිතය. රටවල් 30 ක ඔහුට අයත් සාප්පු 180 ක් තිබුණද ඒවායේ දෛනික පාලනයෙහි නිමග්න නොවීමද ඔහුගේ විශේෂ ලක්ෂණයක් සේ සැලකේ. රොයිටර්
</ART>
<ART>
බුෂ්ගේ ඉරාක ප්‍රතිපත්තියට අමෙරිකානුවන් බහුතරයක විරෝධය
රටට නව නායකයකු අවශ්‍යව ඇතැයි සෙනෙට් මන්ත්‍රී ටෙඩ් කෙනඩි කියයි
වොෂින්ටනයේදී
'එදා ජෝර්ජ් බුෂ්ගේ වියට්නාමය අද ඉරාකයෙන් පිළිබිඹුවන අතර අමෙරිකාවට අද නව ජනාධිපතිවරයකු අවශ්‍යව තිබේ' යැයි ඩිමොක්‍රැටික් පාක්ෂික ජනාධිපති අපේක්ෂක ජෝන් කෙරී ගේ ප්‍රබල ආධාරකරුවකුවන සෙනේට් මන්ත්‍රී ටෙඩ් කෙනඩි පෙරේදා ප්‍රකාශ කළේය.
අමෙරිකානු සෙබළුන් 58,000 කගේ හා වියට්නාම් ජාතිකයන් තිස් ලක්ෂයකගේ ජීවිත වලින් වන්දි ගෙවූ වියට්නාම් යුද්ධය හා ඉරාක යුද්ධය සසඳමින් ඔහු මේබව ප්‍රකාශ කැර තිබේ.
අමෙරිකානු ජනතාව සමග පැවති විශ්වාසයේ බැදීම ජෝර්ජ් ඩබ්. බුෂ් බිද දමා ඇතැයි ද ඔහු කීවේය.
ටෙඩ් කෙනඩිගේ මතය සනාථ කරන්නාක් සේ බුෂ්ගේ ඉරාක ප්‍රතිපත්තිය බහුතර අමෙරිකානුවන් පිරිසක් විසින් ප්‍රතික්ෂප කැර ඇත. 'පිව් පර්යේෂණ මධ්‍යස්ථානයෙන්' සිදුකළ සමීක්ෂණයකින් මේබව අනාවරණය වී තිබේ. මේ අනුව අමෙරිකානුවන්ගෙන් 53% ක්ම බුෂ්ගේ ඉරාක ප්‍රතිපත්තිය අනුමත නොකරති. ඉකුත් ජනවාරියේ මෙම මතයෙහි පිහිටා සිටියේ 37% ක් පමණි.
ඒ සමගම 57% ක් ම අදහන්නේ ඉරාකයේ තත්ත්වයට විසඳුම් සපයන පැහැදිලි සැලැස්මක් බුෂ් සතුව නැති බවය.
44% ක්ම, අමෙරිකානු හමුදා ඉරාකයෙන් ආපසු කැඳවිය යුතු බව කියා සිටින නමුදු 50% ක්ම ඔවුන් එහි රැඳවිය යුතු බව ප්‍රකාශ කරති. ඉකුත් ජනවාරියේ දී අමෙරිකානු හමුදා ආපසු කැඳවිය යුතු බව කියා තිබුණේ 32% ක් පමණි. එම මාසයේදී 59% ක්ම බුෂ්ගේ ඉරාක ප්‍රතිපත්ති අනුමත කිරීමට ද පෙළඹි තිබිණ. එහෙත් ඉරාකයේ ෆොලුජාහිදී අමෙරිකානු සෙබළුන් සිව් දෙනෙකු ඝාතනය කොට අංග ඡේදනය කළ ඔවුන්ගේ මළ සිරුරු පිළිස්සීමෙන් පසු පැවැත්වු මේ සීමිත මත විමසුමේදී අමෙරිකානුවන් බහුතරයක් ඉරාකය ගැන යළි සිතා බැලීමට පෙළඹී තිබේ.
කෙසේ වෙතත් අමෙරිකානුවන් 57% ක් තවමත් සිතන්නේ ඉරාක ආක්‍රමණය සාධාරණ බවය. එහෙත් 35% ක් තවමත් ඊට විරුද්ධය. මීට අතිරේකව 47% ක්ම ජනාධිපති ධූරයේ ඔහුගේ කාර්ය සාධනය හෙළා දකින අතර 43% ඔහුගේ කාර්ය භාරය අනුමත කැර තිබේ. අප්‍රේල් 1 - 4 අතරදී පුද්ගලයන් 790 ක් සහභාගි කරගනිමින් පැවති මෙම සීමිත මත විමසුමේ ප්‍රතිඵලවල වෙනසක් වෙතොත් එය ධන හා ඍණ වශයෙන් 4% ක පරාසයක විය හැකි බව ප්‍රකාශිතය.
ඒ. එෆ්. පී.
</ART>
<ART>
පාලක බී. ජේ. පී. ය ජය ගන්නේ සුළු බහුතරයකින් - සමීක්ෂණයකදී හෙළි වෙයි
නවදිල්ලියේ දී
නුදුරේදී පැවැත්වෙන ඉන්දීය මහ මැතිවරණයේදී පාලක හින්දු ජාතිකවාදීන් ජයගනු ඇත්තේ සුළු බහුතරයකින් පමණක් බව ස්ටාර් නිව්ස් රූපවාහිනියෙන් මෙහෙයවනලද සමීක්ෂණයකින් අනාවරණය වී තිබේ.
මෙහිදී අගමැති වජ්පායිගේ ජාතික ප්‍රජාතන්ත්‍රවාදී සන්ධානය පාර්ලිමේන්තුවේ පහළ මන්ත්‍රී මණ්ඩලයේ ආසන 544 න් 271 - 283 ප්‍රමාණයක් ලබනු ඇතැයි ප්‍රකාශ වී තිබේ. රජයක් පිහිටුවීමට යම් පක්ෂයක් ආසන 272 ක් ලැබිය යුතුව තිබේ. මේ අතර ප්‍රධාන විපක්ෂය වන කොංග්‍රසය හා ඔවුන්ගේ මිත්‍රශීලී පක්ෂ ආසන 158 - 170 අතර ලබනු ඇතැයි ද ප්‍රකාශිතය. ආසන 120 ක පුද්ගලයන් 12000 ක් සහභාගි කරවාගත් මෙම සීමිත මත විමසුමේදී වජ්පායිගේ භාරතීය ජනතා පක්ෂය පමණක් ආසන 200 ක් ලබාගනු ඇතැයි ද සෙසු සන්ධාන පක්ෂ දැන් පවත්නා ආසන 118 න් 68 දක්වා පහළ බසිනු ඇතැයි ද අනාවරණය වී තිබේ. ඉකුත් පාර්ලිමේන්තුවේ බී. ජේ. පි යට ආසන 183 ක් ලැබී තිබිණ. මෙම සමීක්ෂණයෙන් අනාවරණය වූ තවත් සිත් ගන්නා සුළු කරුණක් වන්නේ ප්‍රධාන දේශපාලන ප්‍රවාහයන් දෙකටම සම්බන්ධතාවක් නැති පක්ෂවල තත්ත්වයයි. කෙසේ වෙතත් 50% ක් ම වජ්පායි යළි අගමැති වනු දැක්මේ අපේක්ෂාවෙන් ද පසුවෙති.
ඒ. එෆ්. පී.
</ART>
<ART>
හතර වටින් එල්ල වන ප්‍රහාර හමුවේ ඉරාකයේ අමෙරිකානු හමුදා ශක්තිය තර කිරීමේ සුදානමක්
බැග්ඩෑඩයේ දී
ඉකුත් සතියේ ඉරාකයේ ඇති වූ ප්‍රචණ්ඩකාරිත්වය අවුලුවාලීම සම්බන්ධයෙන් රැඩිකල් ෂියා මුස්ලිම් නායක මොග්ටාඩා සාදර්ට දෝෂාරෝපණය කරන අමෙරිකානු හමුදාව, ඝාතන සම්බන්ධයෙන් ඔහු අවශ්‍යව ඇති පුද්ගලයකු ලෙස නම් කැර තිබේ. ඒ සමගම ඉරාකයේ අමෙරිකානු හමුදා ශක්තිය තර කිරීම කැරේද අවධානය යොමුව ඇතැයි පැවසේ.
දකුණු ඉරාකයේ මෙහ්දි හමුදාව නමින් අනුදත් සාදර් අනුගාමිකයන් සමග ඇති වූ සටන්වලින් පුද්ගලයන් 50 දෙනෙකුට වඩා ඝාතනය වී ඇත. මේ අතර මධ්‍ය ඉරාකයේ ෆොලුජා නගරයේ සුන්නි මුස්ලිම් කැරලිකරුවන්ට එරෙහිව දිගුකාලීන අපේක්ෂාවක නියැලෙමින් අමෙරිකානු හමුදා පෙරේදා ප්‍රහාරයක් එල්ල කළහ. ඉකුත් සතියේ අමෙරිකානු කොන්ත්‍රාත්කරුවන් සිව්දෙනෙකු ඝාතනය කළවුන් සොයා සිදුකළ මෙම ප්‍රහාරයේදි එක් අමෙරිකානු සෙබලෙකු මියගොස් තිබේ. හමුදාව 'පැයක රාත්‍රි ඇඳිරි නීතියක් ද ක්‍රියාත්මක කළහ.
මේ ප්‍රහාර මැද ඉරාක භීෂණ ප්‍රහාරයන්ට වග කිවයුතු යැයි සැලකෙන ජෝර්දාන් ජාතික මුසාබ් අල් සර්ගාවි ගේ වෙබ් අඩවියකින් අමෙරිකානු හමුදාවට තර්ජනය කැරීතිබේ. දැනටමත් සන්ධාන හමුදාවේ 200 කට වඩා, සිය මුජයිදීන් විරුවන් විසින් ඝාතනය කැර ඇතැයි ඔහු කියා ඇත.
මේ අතර මොග්ටාඩා සාදර් ෂියා මුස්ලිම් පල්ලියක රැඳි සිටින බවටත්, ඔහු ග්‍රහණයට ගැන්මට ඉඩ නොදෙන බවටත් ඔහුගේ ආධාරකරුවෝ සපථ කරති. එහෙත් ඔහු යටත් වන්නේනම් ඔහුට නිසි ගෞරවයෙන් සලකන බව අමෙරිකානු හමුදාව කියා ඇත.
මෙසේ ඉරාකය පුරා සුන්නි මුස්ලිම් හා ෂියා මුස්ලිම් වරුන් වෙන් වෙන්ව අමෙරිකාව ප්‍රමුඛ සන්ධාන හමුදාවට එරෙහිව ප්‍රහාර එල්ල කරන අතර බුෂ් පවසා ඇත්තේ දාමරිකයන් හා මැරයන් නිසා අමෙරිකාව සසල නොවන බවය.
ඒ. එෆ්. පී.
</ART>
<ART>
මෙක්සිකෝවේ ගං වතුරට 31 ක් බිලි
මෙක්සිකෝවේදීය
 උතුරු මෙක්සිකෝවේ අමරිකාවට මායිම් වූ ප්‍රදේශයේ පෙරේදා හට ගත් දරුණු ගං වතුරෙන් අඩූ ගණනේ 31 දෙනෙකු මිය යන්ට ඇතැයි වාර්‍තා වෙයි. රටේ ඉතාමත් වියලි දේශයක් ලෙස සැළැකෙන පියඩ්‍රාස් නෙග්‍රාස් නැමැති මෙම දේශයට අනපේක්ෂිතව ඇද හැලුනු මේ මහ වැසි වලින් මිනිසුන් පමනක් නොව නිවෙස් සහ මෝටර් රථ පවා ජලයේ ගසාගෙන ගොස් ඇතැයි පැවසේ. සියඩ්‍රාස් නෙග්‍රාස්හි නගරාධිපති වරයා පවසන්නේ නිවෙස්වලට සහ ගස්වලට යට වී මිය ගියවුන් සොයමින් සහන සේවකයන් විසින් දිගින් දිගටම මෙහෙයුම් දියත් කරන බවයි.
රොයිටර්.
</ART>
<ART>
<PIC>`යුද්ධය සහ ත්‍රස්තවාදය එපා . අවශ්‍ය වන්නේ සාමයයි` යනුවෙන් සඳහන් බැනර් ඔසවා ගත් සංක්‍රමණිකයන් ස්පාඤ්ඤ ජාතිකයන් හා එක්ව පසුගිය සෙනසුරාදා මෙසේ උද්ඝෝෂණයේ යෙදුණේ මැඩ්රීඩ් දුම්රිය පොළ අසළ බෝම්බ පිපිරී ගිය ස්ථානයේය. මෙම පිපිරවීම් වලට වගකිවයුතු ත්‍රස්තවාදීන් හය දෙනකු පසුගියදා බෝම්බ පුපුරුවාගෙන මිය ගිය අතර තව තවත් ප්‍රහාර එල්ල කරන බවට අල්කයිඩා ත්‍රස්ත ජාලයෙන් ස්පාඤ්ඤයට තර්ජන එල්ල වෙමින් පවතී.</PIC>
<PIC>උතුරු කොරියාවේ ජනගහන වර්ධනයත් සමඟ දරිද්‍රතාවයද දිනෙන් දින ඉහළ යමින් පවතී . ලැබෙන විදේශ ආහාර සහනාධාර පසුගිය වසර දෙක තුළ පහත වැටී ඇති අතර සාගතයට මුහුණ දී සිටින උතුරු කොරියානු ජනතාවට වැඩි වැඩියෙන් ආහාර ආධාර සපයන ලෙස එක්සත් ජාතීන්ගේ ලෝක ආහාර වැඩ සටහනට එල්ලවන බලපෑම්ද ඉහළ යමින් පවතී. මෙහි දැක්වෙන්නේ කැග්වොග් ප්‍රදේශයේ වොන්සෑග්් නගරයේ රජයට අයත් ළමා රෝහලක වැතිර සිටින නිවුන් දරුවන් තිදෙනෙකි.</PIC>
<PIC>සර්බියා - මොන්ටිනීග්‍රෝ හි ගොස්ටූන් ගම්මානයේදී ටයරයක් පිපිරීමෙන් පාලනය කැරගත නොහී ජලාධික ලිම් නදියට ඇද වැටුණු බසයේ සිටි බල්ගේරියානු සිසුන් 9 දෙනෙකු මියගොස් තවත් තිදෙනෙකු අතුරු දහන්ව ඇත. විශේෂ පොලිස් ඒකකයේ ක්‍රියාකාරීන් හා කිමිදුම් කරුවන් දියේ ගිලුනවුන්ගේ මළ සිරුරු ගොඩ ගන්නා සැටිය මේ.</PIC>
<PIC>සියෝල්හි යොයිදෝ උයනේ කූඩුකැර සිටින පෙන්ගුවින් පක්ෂීන් වසන්තයේදී සුපුරුදු පරිදි මහජන දැක්මට මුදා හැරෙන අතර ඊයේ එම උයනේ මලින් පිරි චෙරි ගස් ගොන්නක් යට හැල්මේ යන පෙන්ගුවින් පක්ෂීන් දෙස බලා සිටින දකුණු කොරියානු දරුවන් පිරිසකි මේ.</PIC>
</ART>
<ART>
මෙක්සිකෝවේ ගං වතුරින් 34 ක් මිය ගිහින්
මෙක්සිකෝවේදීය
ගත වූ සති අන්තයේ මෙක්සිකෝවේ හට ගත් හදිසි ගං වතුරින් මිය ගිය පුද්ගලයන් සංඛ්‍යාව ඊයේ වන විට 34 දක්වා ඉහළ ගොස් ඇතැයි විපතට පත් වුවන් ගළවා ගැනීමේ කටයුතුවල නිරත වී සිටින සහන නිලධාරීහු පැවසුහ.
උතුරු මෙක්සිකෝවේ, අමෙරිකා දේශ සීමාවට යාබද පියෙද්රාස් නෙග්‍රාස් ප්‍රදේශයේ හිටි හැටියේ හටගත් මේ හදිසි ගං වතුරෙන්, නිවෙස් මෝටර් රථ ගස් ආදිය ජලයේ ගසා ගෙන ගොස් ඇති අතර ගෙවල්වලට වී තවත් මළ සිරුරු ඇති බවට විශ්වාස කෙරේ. දෙලක්ෂයක පමණ ජනගහනයක් වෙසෙන නගරයේ නිවස් 300ක් පමණ මුළුමනින්ම ගංවතුරෙන් විනාශ වී ඇතැයි වියෙද්රාස් නේග්‍රාස් නගරාධිපතිවරයා පවසති.
රොයිටර්
</ART>
<ART>
බ්‍රිතාන්‍යයේ වයස්ගතම නේවාසිකයා 160 වැනි වියේදී මිය යයි.
ලන්ඩනයේදී ය
බ්‍රිතාන්‍යයේ වයස්ගතම යැයි සැලකෙන නේවාසිකයා අවුරුදු 160 ක් පමණ ආයු වැළදීමෙන්පසු ඉකුත්දා පරලෝසැපත් විය.මේ නේවාසිකයා ´ටිමොති` නමින් හැදින්වුණු අතර මියයන විට ගැමි පරිසරයක විශ්‍රාම සුවයෙන් කල් යැවූ බව පැවසේ.
ක්‍රිමියානු යුද සමයේ නාවික හමුදාවේ සංකේතයක් බවට පත්ව සිටි ටිමොති සියවසරක පමණ කාලයක් විශ්‍රාම සුවයෙන් කල්ගත කැර ඇත. ඒ කාලයම ටිමොති ගත කැර ඇත්තේ දකුණු එංගලන්තයේ ඩෙවොන්හි පව්ඩර්හැම් මාළිගා උයනේය. මේ නිසාම ඩෙවොන්හි අර්ල් ආදිපාදවරුන්ගේ ආදරය දිනාගැනීමටද ටිමොති සමත් විය.
ක්‍රිමියන් යුද්ධයේදී සෙබාස්ටොපෝල් (වත්මන් යුක්‍රේනියානු සෙවාස් ටො පෝල් ) නගරයට බෝම්බ ප්‍රහාරඑල්ල කළ ´එම් එම් එස් කුවීන්` නෞකාවේ සංකේත ලාංඡනයද ටිමොති විය. මේ නේවාසිකයා - ටිමොති – අන් කිසිවකු නොව ඉබ්බෙකි. පවඩර්හැම් මාලිගයේ රෝස උයනේදී මාසගණනාවක් පැවති පසුගිය මුළු ශීත සමයම කටුවට ගුලිවී හැලහොල්මනක් නැතිව ගත කළ උගේ සිරුරෙහි "මගේ නම ටිමොති මං වයස්ගතයි. මාව උස්සන්න එපා"යන ලේබලයද අලවා තිබිණ.
ඒ.එෆ්.පී
</ART>
<ART>
ඊසානදිග ඉන්දියාවේ කැරලිකරුවන් හා සාම කතා බහට වජ්පායි සැරැසෙයි.
මලිගඕන් හි දී
පාකිස්තානය සමග සාම පියවර කීපයකට එළඹීමෙන් මහත් ජනප්‍රියත්වයට පත් ඉන්දීය අගමැති අතාල් බිහාරි වජ්පායි, දැන් ඊශානදිග ඉන්දියාවේ ප්‍රචණ්ඩකාරී කැරලිකරුවන් සමග සාකච්ඡා මාර්ගයෙන් සාම මාවතකට පිවිසීමට අවධානය යොමා තිබේ.
 පාකිස්තානය සමග සාම ක්‍රියාවලියකට මුල පිරීමට හැකිනම් කලාපයේ තරුණ කැරලිකරුවන් සමග සාම කතා බහක යෙදීමෙන් අප වැලකී සිටින්නේ මන්දැයි කලාපයේ විශාලම නගරයවන ගුවාහාති හි පැවති මැතිවරණ රැළියකදී කීවේය. ප්‍රාන්ත 7 කින් සමන්විත කදුකර කලාපීය ඊශානදිග ඉන්දියාවේ මේ කැරලිකණ්ඩායම් දශක ගණනාවක් තිස්සේ ඉන්දිය රජය සමග සන්නද්ධ අරගලයක නියුතුව සිටිති. ඉන්දීය රජය මේ ප්‍රදේශවල ඛනිජ පම්පත් ලබාගන්නා බවටත් ප්‍රාදේශිය අර්ථිකයන් නොතකා හරින බව හා පිටස්තරයන්ගෙන් ප්‍රදේශය ජනාවාස කරන බවටත් ඔවුහු චෝදනා කරති. මේ දරුණු කැරලිකාර කණ්ඩායම් අමතමින් ප්‍රචණ්ඩත්වය අතහැර සාකච්ඡා මේසයට පැමිණෙනලෙස අගමැති වරයා ඉල්ලා සිටියේය. මේ කලාපයේ කැරලිකරුවන් විසින් මැතිවරණය වෙනුවෙන් ප්‍රචාර කටයුතු වල යෙදෙන්නන් ඝාතනය කරන බවට තර්ජනය කැර ඇත. සිය තහනම උල්ලංඝනය කරන්නන්ට දුටු නැත වෙඩි තැබීමට ඔවුන් නියෝග කැර තිබේ.  මිට පෙරද ඔවුන් කලාපයේ මැතිවරණ පැවැත්මට එරෙහි වූහ. මේ අතර අගමැතිවරයා සිය කතාවේදී, ඉන්දු , බංගලදේශ දේශසීමාව සීල් තබන බව කියා සිටියේය.
බංගලදේශිකයන් හොර රහසේ ඉන්දියාවට රිංගීම වලකාලීමට දේශසීමාව ඔස්සේ වැටක් ඉඳිකිරීමට ප්‍රයන්ත දරණ බවද ඔහු කීය.
 රොයිටර්
</ART>
<ART>
අධිකරණ නියෝග නොතකා යුද ස්මාරක පුද බිමට වසරක් පාසාම යනවා
- ජපන් අගමැති
ටෝකියෝහි දී
යුද අපරාධකරුවන් ද ඇතුළු යුද්ධයේදී මියගිය ජපන් ජාතිකයින් විසි පන්ලක්ෂයක් පමණ අනුස්මරණය කිරීම සඳහා ඉදිවුණු චෛත්‍යයක් වෙත 2001 අගෝස්තු මස ජපන් අගමැති ජුනිචිරෝ කොයිසුමි ගිය ගමන ව්‍යවස්ථා විරෝධි වූවක් බව ෆුකෝකා දිස්ත්‍රික් අධිකරණයෙන් ප්‍රකාශ වී ඇතත් එම යුද ආශ්‍රමය වෙත යාම අඛණ්ඩව සිදුකැරන බවට අගමැතිවරයා සපථ කැර ඇත. යසුකුකි ආශ්‍රමය වෙත යන ජපන් අගමැතිවරයාගේ වාර්ෂික ගමන ව්‍යවස්ථා විරෝධි වූවක් බව අධිකරණය තීන්දු කිරීම චීනයේ හා ද. කොරියාවේ සතුටට හේතුවක් ව තිබේ.
දෙවන ලෝක යුද්ධයේදී ජපානය මෙම දෙරටම අත්පත් කැර ගෙන තිබිණ. මෙම හමුදා ආක්‍රමණය සිහිපත් කැරෙන යාසුකුනි ආශ්‍රමය වෙත අගමැතිවරයා යාම චීනය හා ද. කොරියාව කුපිත කිරීමට හේතුවී තිබිණ. තවද රජය හා ආගම වෙන්කොට සලකන ව්‍යවස්ථාව උල්ලංඝනය කිරීම ජපන් ආගමික කණ්ඩායම්වලද උදහසට හේතු වී තිබිණ. මේ නිසා ඔවුන් 200 ක් පමණ දෙනා කොයිසුමිගේ ගමනට එරෙහිව පැමිණිලි කළ අතර ඉන් ඇතිවන සන්තාපය වෙනුවෙන් වන්දි ද ඉල්ලා තිබිණ.
අධිකරණයෙන් වන්දි අනුමැතියක් සිදුනොවුනද කොයිසුමි ගමන ව්‍යවස්ථා විරෝධි බවට තහවුරු කැරිණි.
එහෙත් කොයිසුමි පවසන්නේ ඔහුගේ පුද්ගලිග ඇදහීම්වලට අනුව උපහාර දැක්වීමක යෙදීමෙන් ව්‍යවස්ථා උල්ලංඝනයක් සිදුවන්නේ කෙසේද යන්න තමාට නොවැටහෙන බවය. එහෙයින් වාර්ෂිකව අඛණ්ඩව එම ගමන සිදුකරන බව ඔහු කියා තිබේ. කොයිසුමි 2001 බලයට පත්වීමෙන් පසු ජන විරෝධය නොතකා දැනට සිව්වරක් යසුකුනි ආශ්‍රමය වෙත ගොස් ඇත. ඔහුගේ මෙම ගමන ආගමික ක්‍රියාවක් හා සමාන බව සාමාන්‍ය පුද්ගලයකුට වුව වැටහෙන බව සමහරු කියති.
ඒ. එෆ්. පී.
</ART>
<ART>
මලයාසියාවේ මියැන්මාර් තානාපති කාර්යාලයට ප්‍රහාරයක් පොරෝ පහරකින් නිලධාරියකුට තුවාල
ක්වාලම්පුරයේදී
මලයාසියාවේ මියන්මාර තානාපති කාර්යාලයට ගිනි තැබීමට පුද්ගලයන් සිව් දෙනෙකු ඊයේ උත්සාහ ගනිද්දී ප්‍රහාරකයකුගේ පොරෝ පහරකින් තානාපති නිලධාරියකු තුවාල ලබා ඇතැයි පොලීසිය ප්‍රකාශ කළේය.
උපදේශක සේවාවක නියැලි තානාපති නිලධාරියාගේ හිසට හා දැතට පොරෝ පහර වැදීමෙන් තුවාල සිදුවී ඇති අතර ඔහු වහා රෝහල් ගත කැරිණි. මෙහිදී තවත් නිලධාරියකු ද සුළු තුවාල ලබා ඇත. තානාපති කාර්යාලයේ වහලයේ කොටසක් ගිනිගෙන කඩා වැටී තිබේ.
තානාපති කාර්යාලයට කඩා වැදුණු පුද්ගලයන් මියන්මාර රෝහින්ගා මුස්ලිම් සුළුකරයට අයත් බවත්, තානාපති කාර්යාලයෙන් ඔවුන්ගේ ලියකියවිලි තහවුරු නොවීමෙන් ඔවුන් උදහසට පත්ව ඇති බවත් ප්‍රකාශිතය.
ඔවුන්ගේ පවුල් 5 ක 14 දෙනෙකු ඊයේ උදේ තානාපති කාර්යාලය අබියසට පැමිණ ඇති අතර සිව් දෙනකු එහි තාප්පයෙන් පැන ප්ලාස්ටික් බෑග්වල ගෙන ආ පැට්‍රල් කාර්යාලය දෙසට විසිකොට ඊට ගිනි තබා ඇත.
ඔවුන් වලකාලීමට ප්‍රයත්න දැරීමේදී තානාපති නිලධරයාට පොරවෙන් පහරදී තිබේ. ප්‍රහාරකයින් හා ඔවුන්ගේ පුල්වල අය පොලීසිය අත්අඩංගුවට ගෙන ඇත. මේ කණ්ඩායම මියන්මාර හමුදා හිංසනයන් ඉවසාගත නොහැකිව 1991 - 92 දී මලයාසියාවට පලා ආ පිරිසට අයත් බව පැවසේ.
ඒ. එෆ්. පී.
</ART>
<ART>
බුෂ් - බ්ලෙයාර් හමුවක් එන සතියේ
ආකන්සාස්හිදීය
ක්‍රමයෙන් උග්‍ර වෙමින් පවත්නා ඉරාකයේ ප්‍රචණ්ඩ ක්‍රියා මර්දනය පිළිබඳව සාකච්ඡා පැවැත්වීම සඳහා බ්‍රිතාන්‍ය අගමැති ටෝනි බ්ලෙයාර්, ලබන සතියේදී අමෙරිකානු ජනාධිපතිවරයා හමුවීමට නියමිතව ඇතැයි දෙරට රජයේ නිල ආරංචි මාර්ග සඳහන් කළේය. අප්‍රියෙල් 16 වැනිදා ධවල මන්දිරයේදී නායක දෙපළ මුණ ගැසීමට සැලසුම් කර ඇතැයිද එම ආරංචි මාර්ග තව දුරටත් සඳහන් කරයි. ඉරාක ආක්‍රමණයේදී අමෙරිකාවට පූූර්‍ණ සහාය පළ කළ බ්‍රිතාන්‍ය අගමැතිවරයා ඒ සම්බන්ධයෙන් සිය වැසියන්ගේ දැඩි අප්‍රසාදයට පාත්‍ර වී සිටියි.
රොයිටර්
</ART>
<ART>
සදාම් හුසේන් රඳවා ඇත්තේ කටාරයේ
බ්‍රිතාන්‍ය පුවත්පතක් කියයි.
ලන්ඩනයේ දී
අමෙරිකානු හමුදාව විසින් ඉකුත් දෙසැම්බරයේ දී ඉරාකයේ දී ග්‍රහණයට ගත් හිටපු ඉරාක ජනාධිපති සදාම් හුසේන් කටාරයේ අමෙරිකානු හමුදා කඳවුරක රඳවා ඇතැයි බ්‍රිතාන්‍යයේ " ඉන්ඩිපෙන්ඩන්ට්" පුවත්පත ඊයේ වාර්තා කළේය. අත් අඩංගුවට ගැන්මෙන් පසු මුලින්ම ප්‍රශ්න කිරීම සඳහා ගල්ෆ් මුහුදේ රැදවුණු අමෙරිකානු ගුවන්යානාධාරක නෞකාවක් වෙත ගෙනගිය බවත් එහි සඳහන්. ඉන්පසු රහසේම ඔහු කටාරය වෙත ගෙන ගොස් ඇති බවත් කටාර් රජ පවුලේ අයටවත් ඒබව දන්වා නැති බවත් පුවත්පතේ වැඩි දුරටත් සඳහන්. ඉරාකයේ මතුව ඇති වත්මන් ප්‍රචණ්ඩකාරී තත්ත්වය හමුවේ සදාම් හුසේන් රදවා තැබීමට වඩාත් ආරක්ෂිත ස්ථානය ලෙස කටාරය සලකනු ලැබේ. ඉරාක අතුරුවාර පාලන මණ්ඩලයට අනුවනම් සදාම් තවමත් රදවා ඇත්තේ ඉරාකයේය.
ඒ. එෆ්. පී.
</ART>
<ART>
නේපාලය
කැරලිකරුවන් පැහැරගෙන ගිය 37 ක් නිදහස් කරති
කත්මන්දු හිදී
නේපාලයේ මාඕ කැරලිකරුවෝ දෙසතියකට පෙර පැහැරගෙන යනු ලැබූ පුද්ගලයන් 37 දෙනෙකු පෙරේදා නිදහස් කළ අතර ඒහැම තෙදින මහ වැඩවර්ජනයක් ඇරඹීමෙන් අගනගරයම අඩපණ කැර ඇතැයි ප්‍රකාශ වේ.
කැරලිකරුවන් 500 ක් පමණ ඝාතනය කැරුණු බවට රජයේ හමුදා මගින් ප්‍රකාශිත ඉකුත්දා ඇතිවූ දරුණුම සටනේදී මේ පුද්ගලයන් පැහැරගෙන ගොස් තිබිණි. ඒ අනුව පොලිස්භටයන් 33 සෙබළුන් දෙදෙනෙකු සිවිල් සේවා නිලධාරීන් දෙදෙනෙකු පෙරේදා රොල්පා හිදී මුදාහැර තිබේ. කොන්දේසි විරහිතව ඔවුන් මුදා හළ බව රතුකුරුස සංගමය කියයි. මේ අතර ඇරඹුණු තෙදින මහ වැඩවර්ජනයෙන් අගනගරයම අඩපණවී ඇත. මෙය ඉකුත් පෙබරවාරියේ පටන් පැවැත්වෙන 7 වැනි වැඩවර්ජනයයි. රොයිටර්
</ART>
<ART>
<PIC>අන්තර් ජාතික න්‍යෂ්ටික බලශක්ති අධිකාරියේ ප්‍රධානියා වන මොහොමඩ් එල් බරාදෙයි (වමේ) මේ සාකච්ඡා පවත්වමින් සිටින්නේ ඉරාක ජනාධිපති මොහොමඩ් කටාමි සමඟයි. ඉරාන ඉස්ලාමීය ජනරජය, සමුහ ඝාතන න්‍යෂ්ටික අවි නිපදවන බවට එල්ල වී ඇති චෝදනාව පිළිබඳ සැකය ඉවත් කිරීමට ඉක්මන් පියවර ගන්නා බවටත්, රටේ න්‍යෂ්ටික අවි වැඩපිළිවෙළ සම්බන්ධයෙන් එක්සත් ජාතීන් සමග සහයෝගයෙන් ක්‍රියා කරන බවටත් කටාමි මෙහිදී ප්‍රතිඥා දුන්නේය.</PIC>
<PIC>ඊසාන දිග බ්‍රසීලයේ පොමිබෝඩ් නගරයේ මහා මාර්ගයක් අවහිර කරමින් මෙසේ උද්ඝෝෂණ ව්‍යාපාරයක නිරත වී සිටින්නේ එරට ඉඩම් අහිමි රැඩිකල් ක්‍රියාකාරීන් කණ්ඩායමකි. මේ වසර තුළ දී රටේ ඉඩම් නොමැති පවුල් 1, 15,000 කට ඉඩම් නැවත බෙදා දෙන බවට, ජනාධිපති ලූලා ඩි සල්වා ප්‍රතිඥා දීමෙන් අනතුරුව එම පියවර කඩිනම් කර ගැනීම සඳහා බ්‍රසීල ඉඩම් අහිමි පුද්ගලයන්ගේ ව්‍යාපාරය විසින් මෙම විරෝධතා ව්‍යාපාරය දියත් කරනු ලැබීය.</PIC>
<PIC>බටහිර බැග්ඩෑඩයේ රමාදි සහ ෆොලුජා නැමැති සුන්නි මුස්ලිම්වරු බහුතරයක් වෙසෙන නගරවල පසුගිය දිනවල හටගත් දරුණු ගැටුම්වලින් විශාල ජීවිත මෙන්ම දේපළ අලාභ හානිද සිදු විය. ප්‍රහාර එල්ල කරන ඉරාන ගරිල්ලන් මැඩලීමේ පුළුල් මෙහෙයුම්, අමෙරිකානු හමුදා විසින් ආරම්භ කර ඇත. ෆොලුජා නගරයට එල්ල වූ හෙලිකොප්ටර් ප්‍රහාරවලින් විනාශයට පත් නිවෙසක් නරඹන ඉරාක තරුණයන් පිරිසකි මේ.</PIC>
<PIC>ඉන්දීය මහ මැතිවරණය සඳහා සිය පුත් රාහුල් ගාන්ධි ඉකුත් 5 දා නාමයෝජනා බාරදීමෙන් පසු කොංග්‍රස් නායිකා සෝනියා ගාන්ධි පෙරේදා ඊයේ බරොලි දිස්ත්‍රික් අධිකරණයේදී ඇගේ නාමයෝජනාවද බාර දුනි. එම අවස්ථාවේ සිනහමුසු මුහුණෙන් පසුවන්නේ ඇගේ දියනි ප්‍රියංකාය.</PIC>
<PIC>ඉන්දියාවේ ඇසෑමයේ ගුවාහාති අගනගරයේ පෙරේදා පැවති භාරතීය ජනතා පක්ෂ මැතිවරණ රැළියකදී ඉන්දීය අගමැති අතාල් බිහාරි වජ්පායි (පහළ වමේ) හා මුස්ලිම් අපේක්ෂිකා ජෙබින් බෝර් බුයාන් (දකුණේ හිටගෙන) ආධාරකරුවන්ට ආචාර කරති.</PIC>
<PIC>උතුරු මැක්සිකෝවේ පසුගියදා හටගත් දරුණු ගං වතුරින්, විපතට පත් නිවෙස් සහ මෝටර් රථ කිහිපයකි මේ. සාමාන්‍යයෙන් වියළි දේශගුණයක් සහිත මේ ප්‍රදේශයට හිටි හැටියේ ඇදහැලුණු මහා වැසිවලින් හටගත් ගංවතුර, 34 දෙනකුට මරු කැඳවමින් මහා දේපල විනාශයක් ද සිදුකළේය.</PIC>
</ART>
<ART>
උතුරු කොරියාවටත් අමෙරිකාවෙන් වරෙන්තුවක්
හිටපු රුසියානු ආඥාදායක ජෝෂප් ස්ටාලින් මිය ගොස් දැනට වසර පණස් එකක් ගෙවි ගියද තවමත් මිහිපිට ඉතිරිව ඇති එකම ස්ටාලින්වාදී කොමියුනිස්ට් රාජ්‍යය උතුරු කොරියාව පමණී. 1953 කොරියානු යුද්ධයෙන් පසු උපතළත් උතුරු කොරියාව අද ජාත්‍යන්තර සම්බන්ධතා විෂයෙහි ලා සුවිශේෂ වැදගත්කමක් උසුලයි. ලෝක ප්‍රජාවගෙන් බැහැරව හුදකලාව ජීවත්වන උතුරු කොරියාව සතු න්‍යෂ්ටික ඇතුළු අනෙකුත් මහ පරිමාණයේ විනාශකාරී අවි ආයුධ නිසා අමෙරිකාව ප්‍රමුඛ බොහෝ රටවල් කොරියාව අවි සංස්කෘතියෙන් මුදා ගැනීම සඳහා මහත් ප්‍රයත්නයක් දරති.
පසුගිය පෙබරවාරි 6 වැනි දින අමෙරිකාව, චීනය, උතුරු කොරියාව, ජපානය සහ රුසියාවේ සහභාගිත්වයෙන් චීනයේ බීජිං නුවර පැවැති න්‍යෂ්ටික අවිහරණ වැඩපිළිවෙළේ දෙවැනි රැස්වීම අන්තර්ජාතික ප්‍රජාවට යම් තරමින් හෝ සහනයක් ගෙන දීමට සමත් වී ඇත.
රැස්වීමේ මුලසුන හෙබවූ චීනය මීළඟ ජූනි මාසයේ පැවැත්වීමට යෝජිත රැස්වීමට පොදු සම්මුතියකට දායක වන ක්‍රියාකාරී කණ්ඩායමක අවශ්‍යතාව තදින් අවධාරණය කෙළේය. මෙය ඇත්තෙන්ම සුභවාදී ලක්ෂණයෙකි. සාකච්ඡාවේ ප්‍රධාන තේමාව බවට පත් වූයේ ලෝක සාමයට මහත් තර්ජනයක්ව පවතින උතුරු කොරියාව සතුව තිබෙතැයි පවසන විශේෂ ප්‍රහාරක හමුදා, මිසයිල සහ මහ පරිමාණයේ විනාශකාරී අවි ගබඩා පිළිබඳ ප්‍රශ්නයයි.
තත්ත්වය වඩාත් උග්‍රවී ඇත්තේ පකිස්තානු න්‍යෂ්ටික තාක්ෂණයේ පුරෝගාමියා වශයෙන් සැලැකෙන අබ්දුල් ඛදීර් ඛාන් විසින් 1990 දශකයේ දී න්‍යෂ්ටික බෝම්බ තැනීම සඳහා අවශ්‍ය යුරේනියම් පෝෂණය කළ හැකි අති සුපිරි තාක්ෂණය හා උපකරණ රහසින් උතුරු කොරියාවට ලබාදීමත්, එයට කළ ගුණ සැලකීමක් වශයෙන් බැලස්ටික මිසයිල. එම මිසයිල තාක්ෂණය සහ එහි ප්‍රධාන උපාංගයන් උතුරු කොරියාව පකිස්ථානයට සැපයූ බවට කරුණු හෙළිවීමෙන් පසුවය.
සාකච්ඡා ආරම්භයේ දී මෙම චෝදනා අසත්‍ය බවට ප්‍රකාශ කළා පමණක් නොව, කිසිදු න්‍යෂ්ටික අවි නිෂ්පාදන වැඩසටහනක් තමන් සතුව නොතිබෙන බවද උතුරු කොරියාව ඉඳුරා පැවැසීය.
මේ අතර අමෙරිකාවේ මූලිකත්වයෙන් අන්තර් ජාතික පරමාණු බල අධිකාරිය උතුරු කොරියාව විසින් රහසේ කර ගෙන යනු ලැබූ පලු්‍රටෝනියම් නිෂ්පාදන කටයුතු තම අධීක්ෂණයට යටත් කරමින් සිටියදී යුරේනියම් කේන්ද්‍ර කොට ගත් න්‍යෂ්ටික අවි වැඩසටහනක් රහසේ ක්‍රියාත්මක වෙන බවද හෙළි විය.
ඉන් පසු අවිහරණ සාකච්ඡාවලදී අමෙරිකාව තදින්ම කියා සිටිනුයේ උතුරු කොරියාව සතු සියලු න්‍යෂ්ටික වැඩසටහන් සහමුලින්ම අහෝසි කළ යුතු බවයි. කෙසේ වුවද උතුරු කොරියාව සතු රසායනික හා ජීව විද්‍යාත්මක අවි නිෂ්පාදනය පිළිබඳ කිසිවක් දැනට පවත්වා ගෙන යන රටවල් හයේ සාකච්ඡාවට ඇතුළත් වී නොමැත.
මේ අතර කොරියානු අර්ධද්වීපය යුද්ධ අවි මුක්ත කළාපයක් බවට පත් කළ යුතු යැයි යන අමෙරිකානු ප්‍රතිපත්තියට ප්‍රධාන බාධකය වී ඇත්තේ කාලයක් මුළුල්ලේ පවතින අමෙරිකානු-දකුණු කොරියා ආරක්ෂක සහයෝගිතා වැඩසටහන් මෙන්ම උතුරු කොරියාව ආක්‍රමණය කරන බවට අමෙරිකාවෙන් කෙරෙන තර්ජනයන්ය. තවද අමෙරිකාව ඉරාන-ලිබියා විෂය චක්‍රයට තම රට ද ඈඳා ගෙන ඇති බැවින් ස්වකීය සෛවරීත්වය සහ ආරක්ෂාව මුල් කරගත් ප්‍රතිපත්තිවල වෙනසකින් තොරව යම් නම්‍යශීලී භාවයක් දැක්වීමට සූදානම් බව උතුරු කොරියාව පවසයි.
ඒ අතර උතුරු කොරියාවේ ආරක්ෂාව තහවුරු කිරීමට අමෙරිකාවේ කැමැත්තක් තිබෙන බවද ජෝර්ජ් බුෂ්ගෙන් ප්‍රකාශ වී ඇත. න්‍යෂ්ටික අවි වැඩසටහන සහ සාමකාමී න්‍යෂ්ටික බලශක්ති ව්‍යාපෘති අතර පවත්නා වෙනසක් ගැන අවධාරණය කරන උතුරු කොරියාව බලශක්ති හිඟය නිසා තමන්ම න්‍යෂ්ටික බලය අත්‍යවශ්‍ය බව අවධාරණය කරයි. එබැවින් සමස්ත කොරියානු න්‍යෂ්ටික අවිහරණ වැඩසටහනේ වැදගත් කොටසක් වශයෙන් උතුරු කොරියාවට බලශක්ති ආධාර සැපයීමට දකුණු කොරියාව ඉදිරිපත්ව සිටියි.
කලාපයේ ආර්ථික බලවතා වශයෙන් සැලකෙන ජපානයට විශේෂ වූ ප්‍රශ්නයක් ද මතු වී ඇත. සිතල යුද්ධය පැවැති යුගයේදී උතුරු කොරියානු රහස් ඔත්තු හමුදා විසින් ජපන් ජාතිකයන් බලහත්කාරයෙන් පැහැරගෙන යනු ලැබීමේ සිද්ධීන්වලට විසඳුමක් ලැබෙන තෙක් සමස්ත කොරියානු න්‍යෂ්ටික අවිහරණ වැඩසටහනේ ප්‍රධාන අංගයක් වන ආර්ථික සහයෝගීතාවට තම දායකත්වය ලබා දිය නොහැකි බව ජපානය කියා සිටී. කෙසේ වුවද, ආරම්භක පියවරක් වශයෙන් උතුරු කොරියාව තම න්‍යෂ්ටික වැඩසටහන අත්හිටුවීමට කැමැත්ත පළකිරීම සාධනීය ලක්ෂණයකි. එහෙත් අමෙරිකානු - උතුරු කොරියානු අන්‍යොන්‍ය විශ්වාසය කෙදිනක හෝ හරිහැටි තහවුරු වන තෙක් අවිහරණ වැඩපිළිවෙළක සාර්ථකත්වය ගැන සිතීම උගහටය.
ෆ්‍රන්ට් ලයින් ඇසුරිනි
කේ.ඩී.එම්. කිත්තන්පහුව
</ART>
<ART>
බංග්ලාදේශයේ ඊයේත් වැඩ වැරුමක්
ඩකාහිදීය
දින 2 ක් ඇතුළත, බංග්ලාදේශයේ ඩකා අගනුවර දෙවන වරටත් මහා වැඩ වර්ජනයක් ක්‍රියාත්මක වූ ඊයේ, පාසල් සහ ව්‍යාපාරික ස්ථාන වසා දමා තිබූ බවත්, බොහෝ මං මාවත් පාළුවට ගොස් පැවති බවත් පොලිසිය පවසයි.
නියමිත දිනට කලින් මහ මැතිවරණයක් පවත්වන ලෙස රජයට බල කරමින් රටේ ප්‍රධාන විරුද්ධ පක්ෂය වන අවාමි ලීගය විසින් මෙම වැඩ වැරුම මෙහෙයවනු ලබන අතර, සාමය සහ නීතිය ආරක්ෂා කිරීම සඳහා නගරය පුරා පොලිස් රැකවල් යොදා තිබිණි. මේ අතර, 2003 වසරේ මැද භාගයේ සිට පාර්ලිමේන්තුව වර්ජනයකර සිටින විරුද්ධ පක්ෂවලින් අලුතින් ඉල්ලීමක් කරන අගමැතිනි ඛලීඩා සියා, මී ළඟ පාර්ලිමේන්තු සැසි වාරයට සහභාගි වන ලෙස දැනුම් දී තිබේ. රොයිටර්
</ART>
<ART>
බ්‍රිතාන්‍යයට අලුතින් ත්‍රස්ත මර්දන ඇමතිවරයෙක්
ලන්ඩනයේදී
බ්‍රිතාන්‍ය අභ්‍යන්තර කටයුතු පිළිබඳ අමාත්‍යාංශයේ කනිෂ්ට ඇමතිවරයකු වන හැසෙල් බ්ලියර්ස්, එරට ත්‍රස්ත මර්දන කටයුතු පිළිබඳ ඇමතිවරයා වශයෙන් පත්කර ඇතැයි රජයේ ප්‍රකාශකයකු පැවසීය. රටේ අපරාධ මර්දන කටයුතු සහ ප්‍රජා ආරක්ෂාව පිළිබඳ වගකීම භාරව සිටින බිලියර්, මින් ඉදිරියට, අභ්‍යන්තර කටයුතු පිළිබඳ ලේකම් වරයා වන ඩේවිඩ් බ්ලක්කේට් සමඟ ත්‍රස්ත වාදය වළක්වාලීමේ කාර්යයන්හි නියැලෙනු ඇත.
ත්‍රස්ත මර්දන කටයුතු පිළිබඳව වෙනම ඇමතිවරයකු පත් කරන ලෙස බ්‍රිතාන්‍යයේ විරුද්ධ පක්ෂය වග කොන්සවැටිව් පක්ෂ නායක මයිකල් හොවාඩ් ද පසුගිය සතියේ රජයෙන් ඉල්ලීමක් කර තිබූ අතර, එරට ඉහළ පෙළේ පොලිස් නිලධාරියකු වන ජෝන් ස්ටීවන්ඩි, සඟරාවක් සමඟ පැවති සාකච්ඡාවකදී ප්‍රකාශ කර ඇත්තේ, ත්‍රස්ත ප්‍රහාරයක් පිළිබඳ තර්ජනයකට බ්‍රිතාන්‍යය දැන් සත්‍ය වශයෙන් ම මුහුණ දී සිටින බවයි.
ඒ. එෆ්. පී.
</ART>
<ART>
වාහන කොල්ලකා පිරිසිදු කර ආපසු දෙන හොරා වසර 6 ක් හිරේ
ලන්ඩනයේදී
`තම වාහනය කොල්ල කෑ යුතු එකම පුද්ගලයා මොහුයි´ යනුවෙන් සිතීමට වාහන හිමියකු පොළඹවන ආකාරයේ "එකම පුද්ගලයා ලෙස" අධිකරණයෙන් හැදින්වුණු වාහන කොල්ල කරුවෙකුට එම අධිකරණයෙන්ම සය අවුරුදු සිරදඬුවමක් නියම කැර තිබේ.
උතුරු එංගලන්තයේ ෂෙෆිල්ඩ් අධිකරණයෙන් මේ දඬුවමට යටත් වූ 41 හැවිරිදි කොලින්සාද් වාහන කොල්ලකාගෙන ගොස් ඒවා යළි භාරකරුවෙත බාරදීමට පෙර එම වාහන මනාව පවිත්‍ර කිරීම පුරුද්දක් කැරගත්තෙකි.
වාහනවලට අදාල චෝදනාද ඇතුලුව පූර්ව වැරදි 155 කට හිමිකම් කියන ඔහු වාහන 5 ක් කොල්ල කෑම පිළිබඳ වරද පිළිගෙන ඇති අතර තවත් 31 ක් පිළිබඳ නඩු විභාග වලට මුහුණ දී සිටී. අධිකරණයට පැවසුණු පරිදි කඩවසම් ඇඳුමින් සැරසී වාහන මිලදීගන්නකු බව අගවමින් වාහන ප්‍රදර්ශනාගාර වෙත යන ඔහු වාහන යතුරු උදුරාගෙන එහි නැගී පලා යාම සිරිතක් කොට ගෙන තිබිණ. පැයකීපයක් වාහනය ධාවනය කිරීමෙන් පසු එය මනාව සෝදා ඔප දමා කිසිදු හානියකින් තොරව යළිත් ප්‍රදර්ශනාගාරය අයිතිකරු වෙත බාරදීමට ඔහු පෙළඹී තිබිණ. කොල්ල කෑ වාහන තිබුණාටත් වඩා මනා තත්ත්වයෙන් ආපසු බාර දුන්නද ඔහුට සිරදඬුවම් ලබා දීම හැර අන් විකල්පයක් නැති බව විනිසුරු වරයා කිවේය. ඔහුට මනෝවෛද්‍ය ප්‍රතිකාර ලබාදිය යුතුබවද ඔහු පැවසීය.සාද්ගේ බිරිද ඔහුගෙන් දික්කසාද වීමට නඩු පවරන බව කියා ඇති අතර සොරාගත් වාහනවලට ඔහුගේ තිබූ සැලකිල්ල ඇය කැරෙහි වත් නොදක්වන ලද බව කියා තිබේ.
ඒ. එෆ්.පී
</ART>
<ART>
ඉරාකයේ සිවිල් යුද්ධයක් අත ළඟ........!
එ. ජා. හිටපු අවි පරීක්ෂක හැන්ස් බිලික්ස්
පැරිසියේ දී
ඉරාකය සිවිල් යුද්ධයක අද්දරට පැමිණ ඇතැයි එ. ජා. හිටපු අවි පරීක්ෂක හැන්ස් බ්ලික්ස් පෙරේදා ප්‍රකාශයට පත් සම්මුඛ සාකච්ඡාවකදී කියා තිබේ.
"ලි - පැරිසියන්" නම් ප්‍රංශ දෛනික පුවත්පතට ලබා දුන් සම්මුඛ සාකච්ඡාවකදී මෙබව ප්‍රකාශ කැර ඇති ඔහු, සදාම් හුසේන් නෙරැපීම ඉරාකීයන්ගේ බහුතරයකගේ අමන්දා නන්දයට හේ්තු වී ඇතත්, අමෙරිකානු හමුදාවේ රැඳීම ඔවුන් නොරිස්සන බව කියා ඇත. ඉරාකියන් ඉන් අවමානයට පත්වූවක් සේ සලකන බවද ඔහු කියා තිබේ.
ඉරාක ප්‍රහාර වැලැක්වීමට හා සාමය පැවැත්මට අවශ්‍ය තරම් අමෙරිකානු හමුදාවක් එහි නොරැඳවීම නරකම තත්ත්වයක් සේ දකින ඔහු, එනිසා ඉරාකය ත්‍රස්තවාදය නිෂ්පාදනය කරන මැෂිමක් බවට පත්ව ඇතැයි පැවසීය.
අමෙරිකානු ජනාධිපති ජෝර්ජ් ඩබ්. බුෂ් ලෝක භීෂණ යුද්ධයේ කොටසක් ලෙස ඉරාක යුද්ධය හඳුන්වා ඇතත් එහි දී ලබා ඇති ඵලය උඩු යටිකුරු වී ඇති බවත් බ්ලික්ස් කීවේය.
ඉරාකයේ සමූහ ඝාතන අවි සම්බන්ධයෙන් බුෂ්, බ්ලෙයාර් යුගල ලෝකය රැවටූ බව ප්‍රකාශ කරන හැන්ස් බ්ලික්ස්, එහෙත් ඔවුන් බොරු කී බව හෝ ඔත්තු සේවා ඔවුන් මුලා කළ බව හෝ පිළිගෙන නැතැයි කීවේය.
එහෙත් 18 වන සියවසේදී මායාකාරීන් ලොව සිටින බව ඒත්තු ගන්වන ලද පරිද්දෙන් ඉරාකය සතුව සමූහ ඝාතන අවි ඇති බව ඔවුනට අවංකවම ඒත්තු ගන්වන ලදැයි සිතිය හැකි බව ඔහු වැඩි දුරටත් පැවසීය.
ඒ සමඟම ඉරාකය ලෝකයට සැබෑ තර්ජනයක් බව පවසමින් බුෂ් යුද්ධයට පෙළඹවීම සඳහා උප ජනාධිපති ඩික් චෙනේ හා ආරක්ෂක ලේකම් ඩොනල්ඩ් රම්ස්ෆෙල්ඩ් වැනා පරිපාලන ජගතුන්ට තිබූ එකම මග සමූහ ඝාතන අවි ඊට ඇඳා ගැනීමයයි ද බ්ලික්ස් කීවේය. කසේවෙතත් 2003 පෙබරවාරියේදී එ. ජා. ආරක්ෂක මණ්ඩලය හමුවේ ඉදිරිපත් කළ ඉරාක සමූහ ඝාතන අවි වැඩ පිළිවෙල පිළිබඳ සාධක සාවද්‍ය බව රාජ්‍ය ලේකම් කොලින් පවල් ඉකුත් සතියේ පිළිගෙන තිබීම ඔහුගේ ප්‍රසාදයට ලක් විය.
'පවල් මෙහිදී වෙනස් වී ඇතත් චෙනේ හා රම්ස්ෆෙල්ඩ් එසේ නොවී යැයි ද" ඔහු කීවේය.
මාර්තු 20 ඉරාක යුද්ධය ඇරඹෙනවිට එරට සමූහ ඝාතන අවි නැතැයි ප්‍රකාශ කිරීමට ඔහුට හැකියාවක් නොතිබුණු බවත් සදාම් සතු සියලු අවි විනාශ කොට ඇතැයි තහවුරු කිරීමට මැයි මස වනතෙක්වත් සිටිය යුතුව තිබූ බවත් බ්ලික්ස් කියා සිටියේය.
අවි පරීක්ෂකයින් 'කෘමීන්' ලෙස සැලකූ සදාම් නෙරැපීම ගැන තමා කණගාටු නොවන බවද ඔහු කීවේය. යුද්ධයෙන් සිදුවූ එකම දෙය ලෙයින් නැහැවුණු ආඥාදායක පාලනයක් අවසන් කිරීම යැයි කී බ්ලික්ස් එහෙත් එහිදී නැති වු අමෙරිකානු හා ඉරාක ජීවිත මෙන්ම රටේ සිදුව ඇති විනාශය හා ත්‍රස්තවාදයක මතුවීම ගැන සලකන කල ගෙවා ඇති වන්දිය ඉතා විශාල බව ප්‍රකාශ කළේය.
ඒ. එෆ්. පී.
</ART>
<ART>
ෂැරොන්ගේ මරණ තර්ජනවලින් මා සැලෙන්නේ නෑ
-අරපත්
ජෙරුසෙලමේ දී
තමා ඝාතනය කිරීමේ ඊශ්‍රායල් අගමැති ඒරියල් ෂැරොන්ගේ තර්ජනයෙන් කිසි විටෙක නොසැලෙන බව පලස්තීන ජනාධිපති යසර් අරපත් පෙරේදා පල කැරුණු සම්මුඛ සාකච්ඡාවකදී කීවේය. එම තර්ජනයෙන් බියට පත් නොවන බව පැවසූ ඔහු, තමා බියසුල්ලෙකු ලෙස අසා ඇත්දැයි ප්‍රශ්න කරමින් ඔහු බියපත් වන්නේ අල්ලා දෙවියන්ට පමණක් බව පැවසීය. හමාස් නායක අහමඩ් යසින් ඝාතනයෙන් පසු අරපත් ද අනාගත ඉලක්කයක් විය හැකි බවට ෂැරෝන් කළ ප්‍රකාශය අමෙරිකාව විසින් හෙළා දැක තිබේ.
ඊශ්‍රායලය පවසන්නේ යුදෙව් ඝාතන හා ප්‍රහාර පිටුපස යසර් අරපත් සිටින බවය. එහෙත් අමෙරිකාවේ නොසතුට හමුවේ අරපත්ට ශාරීරික හානියක් නොකරන බව ෂැරෝන් කියා තිබේ.
මේ පූර්ව - ගරිල්ලා නායකයාට අනතුරක් සිදුවුවහොත් එය පලස්තීනුවන් වියරු වැටීමට හේතුවක් වනු ඇති සේම එය සාම ක්‍රියාවලිය මුදා ගැන්ම දුෂ්කර වීමට ද එය හේතු වනු ඇතැයි අමෙරිකාවෙන් පැවසී ඇත.
මේ අතර අරපත් කියා ඇත්තේ හැකි තරම් ඉක්මනින් සාම මාවතේ දිගටම ගමන් කිරීම ඇරඹිය යුතු බවය.
රොයිටර්
</ART>
<ART>
පාකිස්තානය
පාර්ලිමේන්තු අනුමැතිය ලැබූ ජාතික ආරක්ෂක මණ්ඩල පනතට විපක්ෂයෙන් දැඩි විරෝධය
ඉස්ලාමාබාද්හි දී
පාර්ලිමේන්තු ස්වාධිපත්‍ය කෙලෙසන්නේ යැයි විපක්ෂයේ දැඩි විරෝධතාවට ලක් වූ මතභේදාත්මක 'ජාතික ආරක්ෂක මණ්ඩලයක්" නිමැයීමට ඉවහල්වන පනතකට ඊයේ පකිස්තාන පාර්ලිමේන්තුවේ අනුමැතිය ලැබිණ.
ඉන් කුපිත වු විපක්ෂ මන්ත්‍රින් කතානායක චෞද්‍රි අමීර් හුසේන් වටකොටගෙන පනතේ පිටපත් ඉරාදමමින් එය නොපිළිගන්නා බව ප්‍රකාශ කැර තිබේ.
2002 අගෝස්තු මස පකිස්තාන ජනාධිපති පර්වේස් මුෂාරෆ් විසින් ව්‍යවස්ථාවට ඇතුළත් කරන ලදුව විපක්ෂයේ විරෝධතාව මත ඉන්ඉවත් කළ මෙම ජාතික ආරක්ෂක මණ්ඩලය දැන් යළින් පාර්ලිමේන්තු පනතක් මගින් පිහිටුවීමට දරණ ප්‍රයත්නයට විපක්ෂයේ දැඩි විරෝධය යළි මතුව තිබේ'
මෙම ජාතික ආරක්ෂක මණ්ඩලයට ජනාධිපති, අගමැති, හමුදා ප්‍රධානීන් සිව්දෙනෙකු, පළාත් මහ ඇමතීන් හා විපක්ෂ නායක ඇතුළත් කැරෙන බව පැවසේ.
මෙම මණ්ඩලය පාර්ලිමේන්තුවේ මෙන්ම ජනතා හඬද නිහඬ කරන්නක් බව විපක්ෂයේ පොදු මතය වී තිබේ.
ඒ. එෆ්. පී.
</ART>
<ART>
බිම් බෝම්බයක් පිපිරී පොලිස් භටයන් 26 ක් මරුට
රාන්චි හිදී
නැගෙනහිර ඉන්දීය ජාර්කාන්ද ප්‍රාන්තයේදී පොලිස් වහානයක් පෙරේදා බිම් බෝම්බයකට ගොදුරුවීමෙන් එහි ගමන් ගත් පොලිස් භටයන් 26 දෙනෙකු මියගොස් තිබේ. මෙය මාඕවාදී කැරලිකරුවන් විසින් සිදුකළ ක්‍රියාවක් සේ සැලකේ. ජනතා යුදකාමීන් නම් කැරලි කණ්ඩායමක වනගත සැඟවුමක් වැටලීමට යාමේදී පොලිසිය මේ ඉරණමට ගොදුරුව ඇත.මෙම ජනතා යුදකාමීන් දිළිදු ජනතාවට ඉඩම් බෙදා දීමට බලකරමින් රජය සමග යුද වැදී සිටින කණ්ඩායමකි. රොයිටර්
</ART>
<ART>
<PIC>බුදුරජාණන් වහන්සේගේ උත්පත්ති ස්ථානය වන, වත්මත් නේපාලයේ ලුම්බිණි සල් උයන සංකේතවත් කරන මේ දරුවන් පිරිස දක්නට ලැබුණේ ජපානයේ ටෝකියෝ අගනුවර පිහිටි සෙන්සෝජි බෞද්ධ විහාරයේදීය. සිද්ධාර්ථ කුමාරෝත්පත්තිය සිහිගන්වමින් ඔවුන් මෙසේ, මල් ඔටුණු පැළඳ වීදි ඔස්සේ පෙරහර පැවැත්වූහ.</PIC>
<PIC>අමෙරිකානු හමුදා විසින් ෆලුජාහි සිදුකළ මිනිස් සංහාරයට එරෙහිව, ජපානයේ අමෙරිකානු තානාපති කාර්යාලය ඉදිරිපිට විරෝධතා ව්‍යාපාරයක නිරත සිසුන් පිරිසක් ඉරාක රැඩිකල් පූජක මුක්ටාඩා අල් - සදර් ගේ අනුගාමිකයන්, අමෙරිකානු හමුදා විසින් මරා දමන බවට චෝදනා කරමින් ඔවුහු තම විරෝධය පළ කළහ.</PIC>
<PIC>බුවනෝස් අයර්ස් සත්වෝද්‍යානයේ වෙසෙන, දුර්ලභ ඝනයේ බෙංගාලි කොටි දෙනක විසින් පසුගිය නොවැම්බරයේ පැටවුන් හය දෙනකු ප්‍රසූත කරනු ලැබීය. ආර්ජන්ටිනා ළමයින් අතර පවත්වන ලද තරගයකින් තෝරා ගනු ලැබු නම් හයක්, මොවුන්ට තබා ඇති අතර, ඒවා ප්‍රකාශයට පත් කිරීම ඊයේට යෙදී තිබිණ. ත්‍යාග වශයෙන්, තම කූඩුවට දමන ලද වට්ටක්කා ගෙඩියක් සමග සෙල්ලමෙහි යෙදී සිටින පැටවුන් දෙදෙනෙක් මේ.</PIC>
<PIC>ඉරාක ගරිල්ලන් සහ අමෙරිකානු හමුදා අතර බිහිසුණු ගැටුම් හටගත් ෆලූජා නගරයේ හමුදා මෙහෙයුම් අඛණ්ඩව දියත් වෙමිත් පවතී. බැග්ඩෑඩ් නගරයට ආසන්න අබු ග්‍රායිබිහි අධිවේගී මාර්ගයක් අසළ සිය මුර කුටියේ සිටින මේ සන්නද්ධ යුද සෙබළාගේ අවධානය යොමු වී ඇත්තේ, මහා මාර්ගයේ ගමන් කරන සැක සහිත වාහන වෙතය.</PIC>
<PIC>ඉරාකායේ නසිරියා හිදී ඉතාලියානු සන්ධාන හමුදා සහ ෂියා මුස්ලිම් සටන් කාමීන් අතර සටන් ඇවුළුණු දිනට පසුදින (පෙරේදා) වෙඩි වැදි පළුදුවුණු දොරක් අතරින් ඉරාකයේ ළපැටි සොයුරන් දෙදෙනෙකු එබී බලන අයුරුය මේ.</PIC>
<PIC>අවජාතක වීම, ජීවිතය අහිමිවීමට හේතුවක් වීම වලක්වනු පිණිස ඉදිරිපත්ව ඇති පකිස්තානයේ කරච්චිනුවර "එධි පදනම" නම් පුන්‍යායතනය ඔවුන්ගේ කාර්යාලය අබියස පදික වේදිකාවේ තොටිලි රැසක් පිහිටුවා ඇත්තේ එවන් බිළිඳුන් මරා දැමීමට පෙළඹෙණ්නියන්ට සිය බිළිඳා එහි දමා යාමට හැකිවන පරිදිය. මෙහි දැක්වෙන්නේ එවන් බිළිඳුන් කීපදෙනෙකු තොටිලිවල නින්දේ පසුවෙද්දී එක් අයකු තොටිල්ලේ වාඩිවී සිටින සැටිය. පෙබරවාරි මාසයේ පමණක් කරච්චියේ කුණු බක්කි හා කාණු වලින් මියගිය බිළිඳුන් 20 ක් පමණ සොයාගෙන ඇත. "එධි" පදනම් කාර්යාලයේ තොටිලි 32 ක් පිහිටුවීමෙන් පසු මසකට සාමාන්‍යයෙන් බිළිඳුන් 26 ක් පමණ දැන් එහි දමා යන බව ප්‍රකාශිතය.</PIC>
</ART>
<ART>
අගමැතිධූරය ගැන සෝනියා නිහඬයි
නවදිල්ලියේ දී
ඉන්දීය මහ මැතිවරණයෙන් නොසිතූ විරූ පරිදි කොංග්‍රස් පක්ෂය ලත් විශිෂ්ට ජයග්‍රහණයෙන් පසු පක්ෂ නායිකා සෝනියා ගාන්ධිගේ මතභේදයට තුඩු දී ඇති විදෙස් ජන්ම ප්‍රශ්නය හමුවේ අගමැති ධූරය අපේක්ෂා කරන්නේ ද යන්න සම්බන්ධයෙන් ඇය මුනිවත රකින බව අනාවරණය වී ඇත.
කෙසේවෙතත් සාමාන්‍යයෙන් මෙතෙක් සිදුව ඇති පරිදි කොංග්‍රස් පක්ෂ සාමාජිකත්වයෙන් තේරෙන නායකයා අගමැති ධූරය හෙබවනු ඇතැයි ද මැයි 15 දා (අද) එම තේරීම පක්ෂය විසින් සිදු කරන්නේ යැයි ද ගාන්ධි කියා තිබේ.
කොංග්‍රසයේ බහුතරයකගේ මතය වී ඇත්තේ අගමැති ධූරය ඇය සතු බවයි. එහෙත් හින්දු ජාතිකවාදීන් හා සමහර කොංග්‍රස් මිත්‍රශීලීන් පවා, ඇය ඉන්දීය සංස්කෘතියට ගැලපෙන ලෙස සාරියෙන් සැරසී හින්දු බස මනාව උසුරන නමුදු, විදේශ ජන්මයක් ඇති තැනැත්තියක බැවින් අගමැති ලෙස පිළිගත නොහැකි බව කියා තිබේ.
මේ අතර කොංග්‍රස් ජ්‍යෙෂ්ඨ නායකයකු වන අහමඩ් පටෙල් කියා ඇත්තේ 'පක්ෂ නිලධාරින්ට, ආධාරකරුවන්ට මෙන් ම අන් හැම දෙනාටත් අවශ්‍යව ඇත්තේ ඇය අගමැති ධූරය හොබවනු දැක්මට බවත්, ඇය එය බාරගන්නේ ද යන්න ඇය විසින් තීරණය කළ යුතු බවත්ය'.
ඒ. එෆ්. පී.
</ART>
<ART>
ද. ආසියානු රටවල් සමඟ සාමයෙන් සිටීම අපේක්ෂාවයි - වජ්පායි
නවදිල්ලියේ දී
පකිස්තානය ප්‍රමුඛ ද. ආසියානු රටවල් සමඟ සාමයෙන් සමාදානයෙන් පසුවීම තම ජීවිතකාලීන අපේක්ෂාව බව පාලනයෙන් බැහැරව යමින් පැවැත් වූ කතාවේ දී ඉන්දියාවේ වත්මන් භාරකාර රජයේ අගමැති අතාල් බිහාර් වජ්පායි කීවේය. පෙරේදා රාත්‍රි රූපවාහිනියෙන් විකාශනය කැරුණු ඔහුගේ මෙම කතාවේ දී ඉන්දියාවේ සමීපතම අසල්වැසියා සමඟ ඓතිහාසික සාම ක්‍රියාදාමයක් අරඹා ඇතැයි ඔහු සිහිපත් කළේය. 'අප නව සාම පරිචේඡදයක් ආරම්භ කළා. ද. ආසියාව චීනය හා ලෝකයේ සෙසු රටවල් සමඟ ද සාමයෙන් සහයෝගයෙන් පසුවීමේ මෙම නව ක්‍රියාවලිය මගේ ජීවිත කාලීන අපේක්ෂාවක්. එය සාක්ෂාත් වනු දැක්ම මගේ අභිප්‍රායයි.' ඔහු කීවේය.
මේ අතරම ජනතා මැතිවරණ තීන්දුව පිළි ගන්නා බවත්, මෙතෙක් කලක් රට වෙනුවෙන් සේවය කිරීමට අවස්ථාව ලබා දීම පිළිබඳව තුති පුදන බවත් ඔහු කියා සිටියේය.
"ඔබ අපට ජනවරම දුන් අවස්ථාවේ රට ස්ථාවරත්වය පිළිබඳ අභියෝගයට මුහුණ දී තිබුණි. ඉකුත් කාලය තුළ අප ලබාගෙන ඇත්තේ මොනවාද යන්න තීරණය කළ යුත්තේ ඔබත් ඉතිහාසයත් පමණි." යැයි ද ඔහු පැවසීය.
</ART>
<ART>
ඊශ්‍රායල් සාපරාධි ක්‍රියා අත්හිටුවීමට පියවර ගන්න යසර් අර්පත් ජගත් ප්‍රජාවගෙන් ඉල්ලයි
රමල්ලාහිදී
දෙදිනක් තුළ පලස්තීනුවන් 28 දෙනෙකු ඝාතනය කැරුණු ඝාසා තීරයේ සිදුවෙමින් පවතින ඊශ්‍රායල් සාපරාධී ක්‍රියා අත්හිටුවීමට පියවර ගන්නා ලෙස පලස්තීන ජනාධිපති යසර් අරපත් ජාත්‍යන්තර ප්‍රජාවගෙන් පෙරේදා ඉල්ලා සිටියේය.
'අපේ ජනතාවට, ළමයින්ට හා කාන්තාවන්ට, ආයතනවලට, යටිතල ව්‍යුහයන්ට හා පුදබිම් වලට එරෙහිව ඊශ්‍රායල ජාතිකයන් සිදුකරන අපරාධ හෙළා දකිමින් ඒවා අත්හිටුවීමට වහා පියවරගන්නා ලෙස සමස්ත ලෝකයෙන් ඉල්ලා සිටිමු' යැයි ඔහු කියා තිබේ.
ඊශ්‍රායල් හමුදාව ඉකුත් අඟහරුවාදා හා බදාදා ඝාසා තීරයට කඩා වැදී කළ වැටලීම්වලදී පිළිවෙළින් පලස්තීනුවන් 16 දෙනෙකු හා 12 දෙනෙකු ඝාතනය කැර තිබිණි. මෙම අවස්ථාවන් හි ඇති වූ පලස්තීන පහරදීම්වලින් ඊශ්‍රායල් සෙබළුන් 11 දෙනෙක් මරු දුටහ.
ඒ. එෆ්. පී.
</ART>
<ART>
ඉන්දු - පාකිස්තාන සාම ක්‍රියාවලිය ඉදිරියටම ගෙනයනවා සෝනියාගෙන් පොරොන්දුවක්
නවදිල්ලියේ දී
ඉන්දීය මහ මැතිවරණයෙන් කොංග්‍රස් පක්ෂය ලත් ජයග්‍රහණය සම්බන්ධයෙන් ප්‍රතිචාර දක්වන්නන් අතර මුලටම සිටින පකිස්තානය දෙරට අතර මූලික ප්‍රශ්නයක් ව පවතින කාශ්මීරය පිළිබඳ සාකච්ඡා නව රජය සමඟ දිගින් දිගටම සිදු කිරීමේ අපේක්ෂාව පෙරේදා ප්‍රකාශ කළේය. මේ අතර සෝනියා ගාන්ධි ද පරාජිත අගමැති අතාල් බිහාර් වජ්පායි ඇරඹු ඉන්දු පකිස්තාන සාම ක්‍රියාවලිය ඉදිරියට ගෙනයන බවට සපථ කොට තිබේ.
වජ්පායිගේ මෙම ක්‍රියාපිළිවෙතට මුල පටන් ම සහයෝගය දුන් බව සිහිපත් කළ ඇය, සාකච්ඡාවෙන් ප්‍රශ්න විසඳාගත යුතු බව දිගින් දිගටම කියා සිටියේ තම පක්ෂය බවත් එය අනුගමනය කිරීමට වජ්පායි රජය පෙළඹීම ගැන සතුටුවන බවත් කීවාය.
ඒ. එෆ්. පී.
</ART>
<ART>
වජ්පායිගේ ඉරණම වෙනස් කරන අංක 13
නවදිල්ලියේදී
අගමැති ධූරයෙන් බැහැරව යන අතාල් බිහාරි වජ්පායිට අංක 13 මිශ්‍ර ඵල ගෙන දුන්නක් බව ඒ පිළිබඳ අවධානය යොමු කරන්නන් පෙන්වා දී තිබේ. 1996 දී ආසන 162 ක් ලබා පාර්ලිමේන්තුවේ බහුතර ආසන ගණනක් දිනා ගත් පක්ෂ නායක ලෙස මුල්වරට අගමැති ධූරයට පත් ඔහුට පාර්ලිමේන්තුව තුළ බහුතරය විදැහීමට අපොහොසත් වීමෙන් ඉන් දින 13 කට පසු ඉල්ලා අස්වීමට සිදුවිය. දෙවැනි වරටත් 1998 මාර්තු මස ඉන්දීය අගමැති ධූරයට පත් වජ්පායි ඉන් 13 මසකට පසු 1999 අප්‍රේල් මස විශ්වාසය තහවුරු කැර ගැන්මට එක් ඡන්දයක් මදිවීමෙන් පරාජයට පත්විය. ඒ අනුව ඔහු බලයේ සිටියේ 13 මසක් පමණි.
1999 සැප්/ඔක් මැතිවරණය 13 වැනි ඉන්දීය පාර්ලිමේන්තුව සඳහා මන්ත්‍රීන් තේරීමට පැවැත්වූ අතර එහිදී ඔහු යළි ජය ගත්තේය. එවර ඔහු අගමැති ධූරයේ දිවුරුම් දුන්නේ ඔක්තෝබර් 13 දා ය. 2001 මාර්තු 13 දා වජ්පායි රජයට එරෙහිව නැගුණු දූෂණ චෝදනාවකින් රජයම හෙල්ලුම් කෑ අතර ආරක්ෂක ඇමැති ජෝර්ජ් ෆර්නැන්ඩස් හා බී. ජේ. පී. පක්ෂ ප්‍රධානී බන්ගාරු ලක්ෂ්මන් හා තවත් කීප දෙනෙකුගේ ඉල්ලා අස්වීමට එය තුඩු දිණ.
2001 දෙසැම්බර් 13 දා ඉන්දීය පාර්ලිමේන්තුවට එල්ල වුණු ත්‍රස්ත ප්‍රහාරයකින් ඔහු දිවි ගලවා ගත්තේ ය. මෙහිදී පුද්ගලයෝ 15 දෙනෙක් මිය ගියහ. මෙසේ අංක 13 ජය පරාජය විසඳීමේ සූදුවක් ලෙස ඔහුගේ දෛවය තුළ ක්‍රියාත්මක වුවද හෙතෙම මෙවර එම සූදුවෙන් පරාජය වූයේ මැයි 13 දා ඉල්ලා අස්වීමට සිදුවීමෙනි.
ඒ. එෆ්. පී.
</ART>
<ART>
ජනපති රෝ. මු. හියුන්ට එරෙහිව දෝෂාභියෝගය ඉවතට
සියෝල්හිදී
ද. කොරියානු පාර්ලිමේන්තුවෙන් ඉදිරිපත් වුණු ජනාධිපති රෝ. මු. හියුන්ට එරෙහි දෝෂාභියෝගය එරට ව්‍යවස්ථා අධිකරණයෙන් ඊයේ ප්‍රතික්ෂප කැරිණ. මේ අනුව දෙමසක් තිස්සේ පැවති දේශපාලන ව්‍යාකූලත්වයක් අවසන් කරමින් යළිත් ඔහු ජනාධිපති ධූරයෙහි පිහිටැවිණ.
රෝ. මූ. හියුන්ට එරෙහිව මාර්තු 12 දා ඉදිරිපත් වුණු දෝෂාභියෝගයෙන් ඔහු විධායක බලයෙන් පහකැරුණු අතර එහි අවසන් තීන්දුව අධිකරණය වෙත පැවරී තිබිණ. මෙම දෝෂාභියෝගය මත ද. කොරියානු දේශපාලනය දෙපිලකට බෙදී තිබිණ. ඔහු ජනාධිපති ධුරයෙන් ඉවත් කිරීමට තරම් හේතු නැතැයි අධිකරණ තීන්දුවෙන් දැක්වී තිබේ.
ඒ. එෆ්. පී.
</ART>
<ART>
ඉරාක සිරකරුවන්ට වදහිංසාදෙන ඡායාරූප ව්‍යාජ ඒවා බව බ්‍රිතාන්‍ය කියයි
ලන්ඩනයේදී
බ්‍රිතාන්‍ය සෙබළුන් ඉරාක සිරකරුවන්ට වධහිංසන පමුණුවන අයුරු විදහෙන ඩේලි මිරර් පුවත්පතේ පළවූ ඡායාරූප ව්‍යාජ ඒවා බව බ්‍රිතාන්‍ය රජය පෙරේදා ප්‍රකාශ කළේය. සන්නද්ධ බලකායන් පිළිබඳ ඇමැති ඇඩම් ඉන්ග්‍රම් ප්‍රකාශ කැර ඇති පරිදි හිස් ආවරණය කළ ඉරාක සිරකරුවෙකු මත සුළුදිය හෙලන බ්‍රිතාන්‍යය සෙබළුන් දැක්වෙන ඡායාරූප පැහැදිලිවම ඉරාකයේ දී ගන්නා ලද ඒවා නොවන්නේය. මෙම ඡායාරූප පලකළ ඩේලි මිරර් පුවත්පතට අභියෝග කරන ඇඩම් ඉන්ග්‍රම් ඒ සම්බන්ධයෙන් පවත්වන හමුදා පරීක්ෂණ වලට සහයෝගය දක්වන්නැයි ඉල්ලා ඇත. මේ අතර අදාළ ඡායාරූප හා තොරතුරු ලැබුණේ යැයි පැවසෙන හමුදා රෙජිමේන්තුවද එම ඡායාරූප ව්‍යාජ බව කියා ඇත.
රොයිටර්
</ART>
<ART>
ඇමේසන් වනාන්තරයට ගුවන් යානයක් කඩා වැටී 33 ක් මරුට
බ්‍රසීලියාහිදී
බ්‍රසීලයේ ඇමේසන් ඝන වනාන්තරයේදී ගුවන් යානයක් කඩාවැටීමෙන් එහි ගමන් ගත් 33 දෙනාම ජීවිතක්ෂයට පත්ව ඇතැයි වාර්තාවේ. සාධ්පෝලෝහි සිට පැමිණ මනවුස් ගුවන් තොටුපළ වෙත් ළඟාවෙමින් තිබූ ද්විත්ව එන්ජින් ගුවන් යානය ඊට කි.මී.15 ක් තිබියදී ඝනවනයට කඩාවැටී තිබේ. සිකුරාදා රාත්‍රියේ මේ විපත සිදුවන විට එහි මගීන් 30 දෙනෙකු හා කාර්ය මණ්ඩලයේ තිදෙනෙකු ගමනේ යෙදී ඇත. මනාවුස් වෙත ළඟාවෙමින් තිබියදී සබදතා බිඳීගිය ගුවන් යානය පුපුරායන්නට ඇතැයි සැලකෙන්නේ කිසිම මළ සිරුරක් සොයාගැන්මට නොහැකි වී ඇති නිසාය. ගැලවුම් කණ්ඩායම් වලට වන වියන හා ඝන මීදුම නිසා සෝදිසි කටයුතු අපහසු වී ඇති අතර නෙග්රෝ නදී ඉවුරු ඔස්සේ කළ පරික්ෂණයේදී කිසිදු මළසිරුරක් දක්නට ලැබී නැත. අනතුරට හේතුව පරීක්ෂණයට භාජනය වී තිබේ.
රොයිටර්
</ART>
<ART>
සෝනියා අගමැති වුණොත් මා අසුනින් ඉවත් වෙනවා
හින්දු ජාතිකවාදී නායිකාවක් කියයි
නවදිල්ලියේදී
සෝනියා ගාන්ධි ඉන්දීය අගමැති ධූරයට පත්වුවහොත් තමා සිය පාර්ලිමේන්තු ආසනයෙන් ඉවත්වන බවට අරගලකාරී හින්දු ජාතික වාදී නායිකාවක වන සුෂ්මා ඉස්වරාජ් පෙරේදා තර්ජනය කැර තිබේ.
ඇය හිටපු පාර්ලිමේන්තු කටයුතු පිළිබඳ ඇමැතිනියක වන අතර, මැතිවරණ සමයේදී ගාන්ධි අගමැති අපේක්ෂිකාව බව කොංග්‍රසය කිසිවිටෙකත් නොපැවසූ බව කියා සිටින්නේ, කොංග්‍රසයට ලැබුණු ජනවරම නිවැරැදිව පිළිබිඹු කළ යුතු බව පවසමිනි. "මේ ජාතික අපවාදයේ කොටස් කාරියක වීමට මට අවශ්‍ය නැහැ. සෝනියා ගාන්ධි අගමැතිනිය බවට පත්වුවහොත් මගේ පාර්ලිමේන්තු අසුනින් මා ඉල්ලා අස්වෙනවා. ඇයට "අගමැති තුමියනි" යැයි ඇමතීමට මට බැහැ" ඇය කීවාය. ඉන්දීය අගමැතිධූරයට පත්වෙතැයි සැලකෙන සෝනියා ගාන්ධි එම ධූරයට පත්වන විදේශ ජන්මයකින් හෙබි පළමු පුද්ගලයා බවට පත්වන්නේය. මැතිවරණයට පූර්වයෙන් පැවති රූපවාහිනී සංවාදයන් වලදි සුෂ්මා ඉස්වරාජ් සෝනියා ගාන්ධි හඳුන්වා ඇත්තේ කොංග්‍රසයේ විශාලම වත්කම ලෙසය.
ඒ. එෆ්. පී.
</ART>
<ART>
ඉන්දියාවේ මෙන්ම පාකිස්තානයේත් ජනතාවට අවශ්‍ය සමයයි
පාකිස්තාන අගමැති
ඉස්ලාමාබාද්හිදී
ඉන්දියාවේ මෙන්ම පාකිස්තානයේ ද ජනතාවට අවශ්‍යව ඇත්තේ සාමය බවත් සාම ක්‍රියාවලිය ඉදිරියට ගෙන යාම සඳහා සාකච්ඡා අඛන්ඩව ඉදිරියට ගෙන යා යුතු බවත් පාකිස්තාන අගමැති සෆරුල්ලා ජමාලි මාධ්‍ය හමුවකදී පෙරේදා පැවසීය.
පාකිස්තානය සමග සාම සාකච්ඡා ඉදිරියට ගෙන යන බවට ජයග්‍රාහී කොංග්‍රස් පක්ෂ නායිකා සෝනියා ගාන්ධි දැනටමත් ප්‍රකාශ කර තිබීම , සතුටට කරුණකැයිද ජමාලි මෙහිදී සඳහන් කළේය.
න්‍යෂ්ටික යුද්ධයක් ආසන්නව දෙරටම ළඟ කෙරුණු, වසර ගණනාවක අර්බුදකාරිත්වය අවසන් කරමින් සාම සාකච්ඡා යළිත් ඇරැබීමේ මුල් පියවර පසුගිය කාල සීමාවේදී තබන ලද්දේ වජ්පායි ප්‍රමුඛ බී.ජේ.පී. පක්ෂය විසිනි.
ඒ.එෆ්.පී
</ART>
<ART>
කොංග්‍රස් පක්ෂයේ පාර්ලිමේන්තු නායිකාව ලෙස සෝනියා ඒකමතිකව තෝරා ගැනේ
නවදිල්ලියේ දී
ඉන්දිය කොංග්‍රස් පක්ෂය හා සෙසු මිත්‍රශීලී පක්ෂවල සහාය මැද විදේශ ජන්මයකින් හෙබි ප්‍රථම ඉන්දීය අගමැතිනිය වීමේ ප්‍රවණතාව පිළිබිඹු කැර ඇති සෝනියා ගාන්ධි කොංග්‍රස් පක්ෂයේ පාර්ලිමේන්තු කණ්ඩායමේ නායිකාව ලෙස කොංග්‍රස් මන්ත්‍රීන් 144 දෙනා විසින්ම ඒකමතිකව තෝරාගෙන තිබේ.
මේ අතර ආසන 60 කට වඩා දිනාගෙන ඇති ඉන්දීය වාමාංශික පක්ෂ ඇයට සහාය පළ කරන බව ප්‍රකාශ කර ඇත්තේ ඇගේ සභාග රජයට එක්වී හෝ ඉන් බැහැර සිට එම සහයෝගය ලබාදිය යුතුද යන්න පිළිබඳව ඊයේ තීරණයක් ගැනීමට නියමිතව තිබියදීය.
ඒ සමගම මෙම වාමාංශික පක්ෂ ඔවුන්ගේ සහභාගිත්වයෙන් සසල වී ඇති ආයෝජකයින් අස්වැසෙන පරිදි මිශ්‍ර ආර්ථික ප්‍රතිපත්තියකට යොමුවීම සම්බන්ධයෙන් සාකච්ඡා කරන බව ප්‍රකාශ කැර තිබේ.
මේ අතර සෝනියා ගාන්ධි සිය සභාග රජය ගොඩනැගීමේ කාර්යයෙහි දැඩිව නිමග්නව ඇති බව පැවසේ. ඉදිරි දින කීපය තුළදී ඇය ජනාධිපති අබ්දුල් කලාම් මුණගැසී නව රජයක් පිහිටුවීමේ අනුමැතිය ඉල්ලා සිටිනු ඇත.
කොංග්‍රසය ප්‍රමුඛ සන්ධාන කොටස්වල නවෝදය නව ප්‍රවේගයක් ඇති කර ඇති බවත් එය රටේ වෙනසක් සඳහා වන උත්තේජයක් ලෙස යොදා ගත යුතු බවත් ඇය කියා ඇත්තේ මැතිවරණයේ නොසිතූ විරූ ජයග්‍රහණය හමුවේ ඉන්දීය ජනතාවට සිය හෘදයාංගම ස්තුතිය පුද දෙමිනි.
ඉකුත් රජයේ ආර්ථික නවීකරණ වැඩපිළිවෙල මානුෂික මුහුණුවරකින් යුතුව ඉදිරියට ගෙන යන බව ඇය දැනටමත් කියා තිබේ. වාමාංශික පක්ෂ ද විදේශ ආයෝජනවලට ඉඩකඩ ලබාදෙන බව කියා ඇත්තේ නව ගෝලීය ආර්ථිකයේ ව්‍යාප්තියෙන් කිසිදු රටකට ගැලවිය නොහැකි බව ප්‍රකාශ කරමිනි. මෙහිදි පවත්නා ඵලදායිකත්වය වර්ධනය කිරීම, තාක්ෂණය නගාලීම හා රැකියා උත්පාදනයට මුල් වීම යන සාධක ත්‍රිත්වය සපුරාලන විදේශ ආයෝජනයන් සිදුවිය යුතු බව ඔවුන් පෙන්වා දී තිබේ. මේ වාමාංශික නායකයින් වන ජෝතිබාසු හා ඒ. වී. බර්දාන් සමග සෝනියා ගාන්ධි දැනටමත් සාකච්ඡා කැර ඇති අතර ඔවුන්ගේ පූර්ණ සහාය ඇයට පළවී තිබේ.
කොංග්‍රස් මිත්‍රශීලී ප්‍රාදේශීය දේශපාලන පක්ෂ ද ඇයට සහාය පළ කරන බව කියා ඇති අතර පූර්ව මැතිවරණ සන්ධානයට අයත් පක්ෂවලින් හෙබි සභාග රජයක් ගොඩනගන බව සෝනියා ප්‍රකාශ කැර තිබේ.
රොයිටර් - ඒ. එෆ්. පී.
</ART>
<ART>
ඉන්දීය නව රජයෙන් විදේශ ප්‍රතිපත්තියේ වෙනසක්....?
නවදිල්ලියේදී
ඉන්දියාවේ හිටපු අගමැති වජ්පායි ගේ හින්දු ජාතික වාදී රජයේ විදේශ ප්‍රතිපත්තිය පිළිබඳ වෙනසක් සිදුකිරීම කෙරේ නව රජයක් පිහිටුවීමේ නිරතව සිටින කොංග්‍රසය ප්‍රමුඛ වාම කොටස්වල දැඩි අවධානය යොමුව තිබේ.
නව සභාග රජයේ පාලන න්‍යාය පත්‍රයක්සේ සැකසෙන "පොදු අවම වැඩ පිළිවෙළ" තුළට මෙම විදේශ ප්‍රතිපත්තියද ඇතුලත් කැරෙන බව ප්‍රකාශිතය. ඉදිරි තෙදින තුළ පැවැත්වෙන සාකච්ඡාවලදී විදේශ ප්‍රතිපත්තියේ නව හැඩරුව තීරණය කැරෙනු ඇත.
බැහැරවයන වජ්පායි රජය, අමෙරිකානු හිතවාදී ප්‍රතිපත්තියක නියැලී සිටින බවට එකල චෝදනා කළ කොංග්‍රස හා වාමාංශික පක්ෂ, අමෙරිකාවේ ඉරාක පිළිවෙත හෙළා දකිමින් ඉරාකයට ඉන්දීය හමුදා යැවීම පිළිබඳ සාකච්ඡා කිරීමට පවා විරුද්ධ බව කියා තිබිණි. අතාල් බිහාර් වජ්පායිගේ පකිස්තාන සාම ක්‍රියාවලියට මුල පටන්ම සහයෝගය දුන් ඔවුන් ඔහුගේ ස්ථාවරයන් නිරතුරුව වෙනස්වීම විවේචනයට ලක් කැර තිබිණ.
පොදු අවම වැඩපිළිවෙළ නිකුත් වීමත් සමග විදේශ ප්‍රතිපත්තියේ සිදුව ඇති වෙනස්කම් වටහාගත වනු ඇතැයි හිටපු ඉන්දීය විදේශ ලේකම් හා කොංග්‍රසයේ වත්මන් විදේශ ප්‍රතිපත්ති අංශයේ උප සභාපති ජේ. එම්. ඩික්සිත් ප්‍රකාශ කැර තිබේ. තවමත් විදේශ ප්‍රතිපත්තිය පිළිබඳ සාකච්ඡා සිදුවෙමින් පවතින අතර ඉන්දියාවේ යහපතට හේතුව ඕනෑම දෙයක් ඉදිරියටත් පවතිනු ඇතැයි ඔහු කියා ඇත. මෙම නව විදේශ ප්‍රතිපත්තියේදී නොබැඳි ප්‍රතිපත්තිය නව දිශාවකට යොමු කැරෙනු ඇති බවද ඔහු කියා ඇත. ඒ. එෆ්. පී.
</ART>
<ART>
බ්‍රිතාන්‍යයෙන් බහුතරයකට බිලෙයාර් විශ්වාස නෑ
මී ළඟ බ්‍රතාන්‍ය මහ මැතිවරනයට කලින් අගමැති ටෝනි බ්ලෙයාර් තනතුරින් ඉවත් වියයුතුය යන්න එරට වැසියන්ගෙන් අඩකට ආසන්න සංඛ්‍යාවකගේ අදහස වී ඇතැයි මත විමසුමකදී අනාවරණය වී තිබේ.
`සන්ඩේ ටයිම්ස්´ පුවත්පත විසින් පවත්වන ලද අලුත්ම ජන මත විමසීමකදී 46 % ක් ප්‍රකාශ කර ඇත්තේ බ්ලෙයාර්ට ඉවත් වීමට කාලය දැන් එළැඹ තිබෙන බවයි.
මැතිවරණය පැවැත්වූ වහාම ඔහු ඉවත්ව යා යුතු බැව් මේ අතරින් 22 % ක් ප්‍රකාශ කර ඇති අතර, ඔහු තව දුරටත් අගමැති ධූරයේ ක්‍රියා කළ යුතු බව පිළිගෙන ඇත්තේ 20 % ක් පමණි.
අගමැතිවරයා කෙරෙහි විශ්වාසයක් පවතින්නේද යනුවෙන් මත විමසුමේදී නගා තිබූ පැනයකට 61 % කම පිළිතුරු දී තිබුනේ ´නැත´ යනුවෙනි.
රොයිටර්
</ART>
<ART>
ඉරාකයේ සිරකරු හිංසනවලට යළිත් ඉඩ තියන්නේ නෑ
බුෂ්
වොෂින්ටනයේදී
ඇමෙරිකාවේ ඉරාක පිළිවෙත් පිළිබඳ සැක පහල කරන අමෙරිකානුවන් බහුතරයක් ජනාධිපති බුෂ් එම ධූරයේ රැදී සිටීමද අනුමත නොකරන තත්ත්වයක් මැද ඉරාකයේ සිදුවුණු සිරකරු හිංසන යළිත් සිදු නොවනු ඇතැයි ප්‍රකාශ කැර තිබේ. සතියකට වරක් පවත්වන ගුවන්විදුලි කතාවේදී ඔහු පෙරේදා මෙබව ප්‍රකාශ කළේය.
මෙම හිරකරු හිංසනයන් ඉරාකයේ අබු කාරේබා බන්ධනාගාරයට පමණක් සීමා වී ඇති බවත් කෙසේ වෙතත් සිද්ධි සම්බන්ධයෙන් චෝදනා ලැබ සිටින සෙබළුන් 7 දෙනාට අදාල නඩු විභාග ලබන සතියේ ඇරඹෙන බවත් එහිදී ඔහු කීවේය. සිය පරිපාලනයත් හමුදාවත් මින් මතු එවන් හිංසන ක්‍රියා සිදු නොවීමට වගබලා ගැනිමට තීරණය කොට ඇතැයි ඔහු කීය. කීප දෙනෙකුගේ චර්යාවෙන් අමෙරිකාවේ සැබෑ ස්වරූපය පිළිබිඹු නොවෙතැයිද ඔහු පැවසීය.
මේ අතර ජනාධිපති බුෂ් එම ධූරය ඉසිලීමේ ජනතා කැමැත්ත වාර්තාගත පහළම මට්ටමකට යොමුවෙමින් එය 42 % ක් බව සීමිත මත විමසුම්වලින් අනාවරණය වී ඇත. ඔහුගේ ඉරාක පිළිවෙතද 57 % කගේ විරෝධයට හේතුවී තිබේ.
රොයිටර්
</ART>
<ART>
<PIC>ජයග්‍රාහී කොංග්‍රස් පක්ෂ නායිකා සෝනියා ගාන්ධිට, නවදිල්ලි නුවර පිහිටි ඇගේ නිවසේදී සුබ පතමින් මල් මාලා පළඳවන ආධාරකරුවන් පිරිසක්.</PIC>
<PIC>මැලේ ඉස්ලාමීය චාර්ත්‍රානුකූලව දරුවකු උපත ලබා හත් වැනි දිනයේදී අමුත්තන් නිවෙසට කැඳවා පවත්වනු ලබන භෝජන සංග්‍රහයකදී ශුද්ධ වූ ජලයෙන් ඔහුට හෝ ඇයට ආශීර්වාද කරනු ලැබේ. මලයාසියාවේ ක්වාලාලම්පූර් අගනුවරට දකුණේ පිහිටි "ලුයි" නැමැති ගම්මානයේ උපත ලද, මොහොමඩ් හෙයාරිල් හනිස් නැමැති මේ දරුවා එසේ ආශීර්වාද ගැන්වීමෙන් පසු වැඩිහිටියකුගේ ඇඟිල්ලෙන් මුව මත තැබූ සීනි බිඳක රස බලන්නේ 'ජීවිතය හඳුනා ගැනීමේ සංකේතයක්" වශයෙනි.</PIC>
<PIC>ඝාෂා තීරයේ ස්ථාන දෙකකට ඊශ්‍රායල් හමුදා විසින් ඊයේ මිසයිල ප්‍රහාර දෙකක් එල්ල කරනු ලැබීය. පලස්තීන නායක යසර් අරපත්ගේ ෆාටා සංවිධානයේ දේශපාලන ශාඛාව පිහිටි ගොඩනැගිල්ලට සහ හමාස් සංවිධානයට පක්ෂ පුවත්පත් කාර්යාලයට එල්ල වූ මේ ප්‍රහාරවලින් විශාල සංඛ්‍යාවකට තුවාල සිදු විය. ප්‍රහාරයකින් තුවාල ලත් පලස්තීන දරුවකු ප්‍රතිකාර ලැබෙන තෙක් බලා සිටි අන්දමයි මේ.</PIC>
<PIC>විස්මිත මැතිවරණ ජයග්‍රහණයකින් පසු, ඉන්දීය අගමැති ධූරය හෙබවීමට තෝරාගනු ඇතැයි අපේක්ෂිත කොංග්‍රස් නායිකා සෝනියා ගාන්ධි පෙරේදා පක්ෂයේ පාර්ලිමේන්තු කණ්ඩායම් නායිකාව ලෙස ඒකමතිකව තෝරාගෙන තිබේ. ඉන් ප්‍රීතියෙන් උද්දාමයට පත්වූවන් ගේ සුබපැතුම් පිළිගන්නා ඇගේ පුත් රාහුල් ගාන්ධිය මේ.</PIC>
<PIC>ලිබියාවේ බාල ළමුන් පිරිසකට ඕනෑකමින්ම ඒඩ්ස් වයිරසය ආසාදනය කළැයි වරදකරුවන් බවට පත් බල්ගේරියානු වෛද්‍ය සේවකයන් පස්දෙනකුට, ලිබියානු අධිකරණයෙන් නියමවුණු මරණ දඬුවම සම්බන්ධයෙන් බල්ගේරියාවේ සොෆියා නගරයේදී එල්ලුම්ගස් අනුරූ පුලුස්සමින් විරෝධය පාන බල්ගේරියානුවන් පිරිසකි මේ.</PIC>
</ART>
<ART>
බංග්ලාදේශ පාර්ලිමේන්තුවේ කාන්තා නියෝජිනය වැඩි කෙරේ
ධකාහි දී
කාන්තාවන් සඳහා පාර්ලිමේන්තුව ආසන 45 ක් වෙන්කරන නව නීතියක් බංගලදේශ පාර්ලිමේන්තුවේ දී පෙරේදා සම්මත විය. ඒ අනුව බංගලදේශ පාර්ලිමේන්තුවේ ආසන සංඛ්‍යාව 345 දක්වා ඉහළ යන්නේය. නව නීතිය අනුව එම ආසන ප්‍රමාණය පාර්ලිමේන්තුව නියෝජනය කරන දේශපාලන පක්ෂවල නියෝජිත සංඛ්‍යාවේ අනුපාතයට අනුව බෙදී යන්නේය. මෙය පාර්ලිමේන්තුවේ කාන්තා නියෝජනය ක්‍රමයෙන් වැඩිකරන බවට අගමැතිනි ඛලීඩා සියා දුන් පොරොන්දුවක් ක්‍රියාත්මක කිරීමකි. මෙම නව නීතිය පිළිබඳ ඡන්ද විමසීමේදී විපක්ෂ අවාමිලීගය එය වර්ජනය කළ අතර, ඊට පක්ෂව ඡන්ද 226 ක් ලැබීමෙන් එය සම්මත විය. එක් ඡන්දයක් ඊට එරෙහිව ප්‍රකාශ කැර තිබිණ.
බංගලාදේශ අගමැති ධූරය සේම විපක්ෂ නායකත්වය ද කාන්තාවන් විසින් හොබවන අතර තවත් මන්ත්‍රිනීන් පස්දෙනෙකු ද වත්මන් පාර්ලිමේන්තුවේ සිටින බව ප්‍රකාශිතය. බංගලාදේශ පාර්ලිමේන්තුවේ නව සැසිය ජුනි මස ඇරඹෙන අතර නව නීතියෙන් ප්‍රකාශිත කාන්තා ආසන වසර 10 ක් සඳහා වලංගුව පවතී. විපක්ෂ අවාමිලීගය හා කාන්තා සංවිධාන මෙසේ නම්කළ මන්ත්‍රිනීන් සඳහා ආසන වෙන් කිරීමට විරුද්ධත්වය ප්‍රකාශ කැර ඇත. ඔවුන් පවසන්නේ එම මන්ත්‍රීනින් ද මහ මැතිවරණයක් මගින් තෝරා ගත යුතු බවය.
රොයිටර්
</ART>
<ART>
ඉරාකයේ අනාගතය ගැන මොස්කව් සාකච්ඡා සාර්ථකයි
- කොග්ඩොලීඝා රයිස්
මොස්කව්හිදීය
ඉරාකයේ අනාගතය පිළිබඳව, ඉහළ පෙළේ රුසියානු බලධාරීන් සමඟ පැවැත් වූ සාකච්ඡා බොහෝදුරට සාර්ථක මට්ටමින් සිදු වූ බැව්, අමෙරිකාවේ ජාතික ආරක්ෂක උපදේශක කොන්ඩොලීඝා රයිස් පෙරේදා පැවැති සම්මුඛ සාකච්ඡාවකදී ප්‍රකාශ කළාය.
රුසියානු ජනාධිපති ව්ලැඩිමීර් ප්‍රමින් සමග රයිස් ගත වූ සති අන්තයේ කළ සාකච්ඡාවන්හි ප්‍රමුඛ මාතෘකා වුයේ, නව ඉරාක පාලනාධිකරණයට ජුනි 30 වැනිදා වන විට එහි බලය පවරා දීම සහ ඒ සම්බන්ධ යෝජනාවක්, එක්සත් ජාතීන්ගේ ආරක්ෂක මණ්ඩලය ලවා සම්මත කරවා ගැනීම සඳහා මොස්කව් හි අනුග්‍රහය ලබා ගැනීමයි.
අමෙරිකාව ඇතුළු සන්ධාන හමුදාවල ඉරාක ආක්‍රමණයකට, රුසියාව මුල දී විරුද්ධත්වය පළ කළ නමුත්, ඉරාක බලධාරීන්ට බලය පවරා දීමේ වැඩ පිළිවෙළ ක්‍රියාත්මක කිරීමේදී නියත වශයෙන් ම රුසියානු සහාය වොෂිංටනයට ලැබෙනු ඇතැයි තමා විශ්වාස කරන බවද ඇය තවදුරටත් සඳහන් කළාය.
රොයිටර්
</ART>
<ART>
ගාසා නගරයේ ´පාටා` කාර්යාලය ඊශ්‍රායල් ප්‍රහාරයකින් සුන්
පලස්තීන ජනාධිපති යසර් අරෆත්ගේ පාටා සංවිධානයේ කාර්යාලයකට සහ ගාසා නගරයේ පිහිටි ප්‍රජාතන්ත්‍රවාදී පලස්තීන විමුක්ති පෙරමුණට අයත් කාර්යාලයකට ඊයේ පෙරවරුවේ ඊශ්‍රායල් ප්‍රහාරක යානා විසින් එල්ල කළ මිසයිල ප්‍රහාර කිහිපයකින් මුළු ගොඩනැගිල්ලම විනාශ වී ඇතැයි වාර්තා වෙයි.
ප්‍රහාර එල්ල වූ අලුයම් කාලයේ මුළු ගොඩනැගිල්ලම මිනිසුන්ගෙන් හිස්ව තිබූ බැවින් ජීවිත හානි කිසිවක් සිදු නොවූ අතර ඊශ්‍රායල් හමුදා නිවේදනයකින් ප්‍රකාශ වී ඇත්තේ පලස්තින ත්‍රස්තවාදයට මුල් වූ මධ්‍යස්ථානයක් විනාශ කර දැමීමට තමන්ට හැකිවූ බවයි.
මීට සතියකට කලින් මෙම ස්ථානයේදී පලස්තීන සටන්කාමීන් විසින් සැඟවී සිට එල්ල කළ ප්‍රහාරයකදී ඊශ්‍රායල් භටයන් හය දෙනකු ඝාතනය වූ අතර ඊට පළිගැනීමක් වශයෙන් පලස්තීන හමුදා ප්‍රධානීන් කිහිප දෙනකු ඉලක්ක කරගෙන මෙම ප්‍රහාරය එල්ල කරන්නට ඇතැයි විශ්වාස කෙරේ.
- රොයිටර්
</ART>
<ART>
<PIC>මියැන්මාර් හමුදා රජය විසින් නිවාස අඩස්සියේ රඳවා සිටින, එරට ප්‍රජාතන්ත්‍රවාදි නායිකා අවුන් සාන් සු කී නිදහස් කරන ලෙස, ජුන්ටා රජයට බල කරමින්, තායිලන්තයේ මියැන්මාර් තානාපති කාර්යාලය ඉදිරිපිට ඊයේ පැවැත්වුණු උද්ඝෝෂණ පෙළපාලියකි මේ, මේ විරෝධතා ව්‍යාපාරය දියත් කරන ලද්දේ, සු කී ගේ සහභාගිත්වයෙන් තොරව, මියැන්මාර් ව්‍යවස්ථා අලුතින් සැකසීමේ වැඩ පිළිවෙල යළි කැඳවීමට ජුන්ටා රජය විසින් ගෙන ඇති තීරණයට සමගාමීවයි.</PIC>
<PIC>තුර්කියේ ඇන්තාරා අගනුවර පිහිටි, එච්. එස්. බී. සී<FRWD>(HSBC)</FRWD> බැංකුව ඉදිරිපිට නවතා තිබු මෝටර් රථයක් යට, ඊයේ බෝම්බයක් පුපුරා ගොස් තිබූ අන්දම, බ්‍රිතාන්‍යය මූලස්ථානය කර ගත් මෙම බැංකුව අසළ, පිපිරීම සිදු වූයේ අගමැති ටෝනි බ්ලෙයාර් ඇන්කාරා නුවරට පැමිණීමට නියමිතව තිබූ දිනට පෙර දිනයේදීය.</PIC>
<PIC>මේ වන විට ඉරාකයේ දී මිය ගිය අමෙරිකා සොල්දාදුවන්ගේ සංඛ්‍යාව 780 කි. වොෂිංටනයේ සියැට්ල්හි, යුද විරෝධීන් පිරිසක් කුරුස ලාංඡන 780 ක්, සුප්‍රසිද්ධ ග්‍රීන් ලේක් උද්‍යානයේ ප්‍රදර්ශනය කරමින්, මේ සූදානම් වන්නේ, ඉරාක යුද්ධයට විරෝධය පෑමට සහ, එරට රඳවා සිටින අමෙරිකානු හමුදා භට පිරිස් සිය රට ගෙන්වා ගන්නා ලෙස බල කරන්නටයි.</PIC>
<PIC>කියුබාවේ කොමියුනිස්ට් පාලනය බිඳ දැමීම කඩිනම් කිරීමේ සහ ජනාධිපති කැස්ත්‍රෝ බලයෙන් පහ කිරීමේ අරමුණින්, අමෙරිකාව දියත් කර තිබෙන ව්‍යාපාරයට එරෙහිව, හවානා නුවර පසුගියදා පැවැත්වුණු දැවැන්ත ජන විරෝධතා පෙළපාලිය ඇරැඹීමට මත්තෙන්, සිය ජනතාව අමතන ජනාධිපතිවරයායි මේ. අමෙරිකාව කියුබා ආක්‍රමණයට සැරැසෙන බවට මෙහිදි අනතුරු ඇගැ වූ කැස්ත්‍රෝ ප්‍රකාශ කළේ 'මගේ රට වෙනුවෙන් ඉදිරියට යෑමට මෙන් ම මිය යාමටත් මා හැම විටෙකම සුදානම් යනුවෙනි.</PIC>
<PIC>උතුරු කොරියාව සහ දකුණු කොරියාව එකිනෙකින් වෙන් කෙරෙන සටන් විමුක්ත තීරයේ, පාජු නගරය අසළ රාජකාරියේ නිතරව සිටින අමෙරිකා සොල්දාදුවන් පිරිසකි. දකුණු කොරියාවේ රඳවා සිටින හමුදා බලකායන් ඉවත් කර, තවත් 4000 ක භට පිරිසක් ඉරාකය වෙත යැවීමට අමෙරිකාව සැලසුම් කර ඇතැයි දකුණු කොරියාවේ සියෝල් නුවර පළවන පුවත් පතක් පසුගියදා අනාවරණය කළේය.</PIC>
<PIC>ඊශ්‍රායලය 'පලස්තීන ජනතාව, භුමිය නගර ගම් නියම්ගම් හා ක්‍රිස්තියානි මුස්ලිම් පුදබිම් පවා විනාශ කරන බව' අරපත් පවසද්දී ගාසා තීරයේ රෆා නගරයේ පලස්තීන නිවාස විනාශ කිරීමට එරෙහිව පලස්තීනුවන් ඉදිරිපත් කළ අභියාචනය ඊශ්‍රායල ශ්‍රේෂ්ඨාධිකරණය ප්‍රතිකේෂ්ප කැර ඇත්තේ ක්‍රියාන්විත හේතුමත සාධරණීකරණය කරමිනි. මේ අනුව ඉකුත් සතියේ රෆා හි පලස්තින නිවාස දහසක් පමණ බිමට සමතලා කැරිණ. මෙහි දී නිවාස අහමිවූවන් ආසන්න සරණාගත කඳවුරක රැකවරණය ලබන සැටිය මේ.</PIC>
</ART>
<ART>
හොන්ඩියුරාස්හි බන්ධනාගාරයක 103 ක් පිලිස්සී නසිති
සැන්පේඩෘසූලාහි දී
උතුරු හොන්ඩියුරාස් හි සැන් ජෙඩෘ සූලා නගරයේ බන්ධනාගාරයක පෙරේදා අලුයම ඇති වූ ගින්නකින් සිරකරුවන් 103 දෙනෙකු පිළිස්සි මිය ගොස් ඇත. ඔවුන් සියළුදෙනාම දරුණු වීදි කල්ලියකට අයත් සාමාජිකයින් බව ප්‍රකාශිතය. විදුලි කාන්දුවක් සමග ඇති වූ පිපිරීමකින් ගින්න හටගත් බවත් එය කුප්‍රකට 'මාරා සැල්වචූරා' තුරුණු කල්ලිය රැඳවුණ සිරකුටි ප්‍රදේශය කරා වේගයෙන් පැතිර ගිය බවත් සඳහන්ව තිබේ. බොහෝ දෙනෙකු හුස්මගැනීමේ අපහසුතාවෙන් මියගොස් ඇති අතර 25 දෙනෙකුට රෝහල් ප්‍රතිකාර ලබාදී තිබේ. මළසිරුරු 50 ක් අඟුරුබවට පත්ව ඇත. මියගියවුන් සැමදෙනාගේම පාහේ පච්ච කොටා තිබිණි. පච්ච කෙටීම මධ්‍යම අමෙරිකාවේ මැර කල්ලිවල සාමාන්‍ය සිරිතකි. මෙම ඛේදවාචකය හොන්ඩියුරාස් බන්ධනාගාර ඉතිහාසයේ ඇති වු දරුණු ම සිද්ධිය ලෙස සැලකේ. ගින්න හටගැනීමෙන් දෙපැයක් යනතුරු සිරකුටි විවර නොකළ බවට ආරක්ෂක නිලධාරීන්ට චෝදනා කරන සෙසු සිරකරුවන් හා ඔවුන්ගේ ඥාතීන් මෙය අහඹු සිද්ධියක් නොවන බව ප්‍රකාශ කැර තිබේ.
රොයිටර්
</ART>
<ART>
සාමාන්‍ය වැසියන්ගේ ගේ දොර විනාශ කිරීම නවත්වන්න
ඇමිනෙස්ටි සංවිධානය ඊශ්‍රායලයෙන් ඉල්ලයි
පලස්තීන ජන නැඟිටීම (ඉජටිෆාඩා) සිදු වී ගත වු වසර 3 1/2 ක කාලය තුළ, ඊශ්‍රායලය විසින් පලස්තින නිවෙස් 3000 කට අධික සංඛ්‍යාවක් විනාශ කර ඇතැයි චෝදනා කරන මානව අයිතිවාසිකම් පිළිබඳ 'ඇමිනෙස්ට්' අන්තර්ජාතික සංවිධානය සාමාන්‍ය වැසියන්ගේ ගේ දොර බිමට සමතලා කිරීම වහාම නවතා දමන මෙන් ඊශ්‍රායල් හමුදාවෙන් ඉල්ලීමක් කර ඇත.
සැබෑ හමුදාමය අවශ්‍යතාවයකින් තොරව, දකුණු ගාඝා තීරයේ පිහිටි පලස්තීන වාසස්ථාන වනසා දැමීම වහාම අත්හිටුවන්නැයි මෙම සංවිධානය විසින් පෙරේදා නිකුත් කළ වාර්තාවක සඳහන් වී තිබේ. ඊශ්‍රායල් හමුදා විසින් පසුගිය කාලය තුළ සිදු කළ මර්ධනකාරී ක්‍රියා වරින් වර දැඩි විවේචනයට ලක්කළ, ඇමිනෙස්ටි සංවිධානය, පිටු 60 කින් සමන්විතව නිකුත් කර ඇති මෙවර වාර්තාවට අනුව, අහිංසක පලස්තීන සාමාන්‍ය වැසියන්ට අයත් නිවාස මෙසේ කඩා බිඳ දැමීම, ඊශ්‍රායල් හමුදා දැඩි දඬුවම්වලට ලක් විය යුතු තදබල වැරදි ක්‍රියාවන් වෙයි.
තම හමුදා විසින් විනාශ කර දමනු ලැබුවේ ඊශ්‍රායල් හමුදාවලට පහර දීම සඳහා පලස්තීන සටන්කාමීන් විසින් උපයෝගී කරගෙන තිබෙන ගොඩනැගිලි සහ ආයුධ හොර රහසේ ගෙන එන උමං මාර්ග පමණකැයි මීට පිළිතුරු වශයෙන් ඊශ්‍රායල් විදේශ අමාත්‍යාංශය ප්‍රකාශ කර තිබේ.
රොයිටර්
</ART>
<ART>
ඉරාක පාලක සභාවේ ප්‍රධානියා මරාගෙන මැරෙන රිය බෝම්බයකින් නසී
බැග්ඩෑඩයේ දී
අමෙරිකාවෙන් පත්කැරුණු ඉරාක පාලක සභාවේ ප්‍රධානි එසඩීන් සලිමා පෙරේදා බැග්ඩෑඩ් අගනුවරදී මරාගෙන මැරෙන රිය බෝම්බයකට ගොදුරුව මියගිය අතර මෙම ප්‍රහාරයේ වගකීම "අරාබි විරෝධතා ව්‍යාපාරය/රෂීඩ් සේනාංකය" නම් අප්‍රසිද්ධ කණ්ඩායමක් විසින් ඔවුන්ගේ වෙබ් අඩවිය හරහා පිළිගෙන ඇත.
දැඩි ආරක්ෂිත, සන්ධාන හමුදා මූලස්ථානයට ආසන්න ප්‍රදේශයකදී මෙසේ රියබෝම්බයට ගොදුරුවූ 61 හැවිරිදි සලිම් දේශපාලන නායකවකුවන අතර ඉරාකයේ පැරණිම ෂියා මුස්ලිම් දේශපාලන පක්ෂය වන අල් - ඩාව - අල් ඉස්ලාමීයා හි සාමාජිකයෙකි. මෙම රියබෝම්බයෙන් තවත් 10 දෙනෙකු මියගිය අතර අටදෙනෙක් තුවාල ලැබූහ.
මෙය ත්‍රස්වාදයේ නිහීන ක්‍රියාවක් බව පවසන අමෙරිකානු ජනාධිපති බුෂ්, ජුනි 30 දාට නියමිත "ඉරාක ජනතාවට එරට බලය පැවරීමේ ක්‍රියාවලිය" ඉන්පසු නොබානු ඇතැයි කීය.
"ජුනි 30 දා නිදහස් ඉරාකයේ ධජය නැංවෙනු ඇත. ඒ අනුව නව අන්තර්වාර ආණ්ඩුව ස්වාධීන බලාධිකරය හිමිකරගනු ඇතැයි" බුෂ් කීවේය. නිදහස් ඉරාකය පැවැත්ම භීෂණයට බාධාවක් බැවින් ත්‍රස්තවාදීන් අමෙරිකානු විශ්වාසය හා අදිටන කඩාබිඳ දැමීමට වෑයම් කරන බවද ඔහු පැවසීය. එ. ජා. මහ ලේකම් කොෆි අන්නන්ද සලිම් ඝාතනය හෙළා දැක ඇත. අමෙරිකාව මේ සම්බන්ධයෙන් සැකපහළ කැර ඇත්තේ ජෝර්දාන් ජාතික අන්තවාදියකු වන අබු මුසාබ් අල් සර්ගාවි කැරේය. මේ අතර ඉරාක අගනුවරින් හමුවූ කාලතුවක්කු උණ්ඩයක සැරින් විස වායුව අඩංගු බවට සලකුණු දැක්වී ඇති අතර පසුව එය පුපුරවා හැර තිබේ. මෙය සදාම් ගේ අවි ගබඩාවේ තහනම් අවි තිබූ බව ඇගවෙන්නක් යැයි බ්‍රිතාන්‍ය්‍යයෙන් පැවසී තිබේ. මේ අතර මොක්ටාඩා අල් සාදර් පාක්ෂික සටන් කාමින් 50 ක් පමණ සටන්වැදී ඝාතනය කළ බව අමෙරිකානු හමුදාව කියා තිබේ. ඒ. එෆ්. පී.
</ART>
<ART>
චීනයේ අනතුරු ඇඟවීමට අමෙරිකාවේ අප්‍රසාදය
චීනයේ මෙම අනතුරු ඇඟවීම තායිවාන - චීන සබඳතා වර්ධනයට ඉවහල් වන්නට නොවන බව අමෙරිකානු රාජ්‍ය දෙපාර්තමේන්තුවෙන් පැවසී තිබේ. චීන ප්‍රකාශනයේ හමුදා බලය යෙදීමේ තර්ජනයක් මතුව ඇතැයි ද එය අයහපත් බලපෑමක් ඇතිකරනු ඇති බව අමෙරිකාවේ මතය යැයිද රාජ්‍ය දෙපාර්තමේන්තු ප්‍රකාශක ඇඩම් එරෙලි මාධ්‍ය හමුවේ පවසා ඇත. එපමණක් නොව එසේ හමුදා බලය යෙදීමට අමෙරිකාව විරුද්ධ බවත් චීනය අවධානය යොමුකළ යුත්තේ දෙපාර්ශවය අතර සබඳතා ඉදිරියට ගෙනයාම සම්බන්ධයෙන් බවත් ඔහු වැඩිදුරටත් කියා ඇත.
අමෙරිකාවේ මෙම ස්ථාවරය අඛණ්ඩව පවතිනු ඇති බවත් දෙපාර්ශවය අතර පවත්නා වෙනස්කම් සාමකාමීව විසඳා ගතයුතු බවත් එරෙලි පෙන්වා දී තිබේ. එය සාකච්ඡා මාර්ගයෙන් කළ යුතු බවද ඔහු දක්වා ඇත.
තායිවානය චීනයේම කොටසක් ලෙස පිළිගන්නා අමෙරිකාව තායිවානයේ ආරක්ෂාව පතා ඔවුනට අවි සැපයීමටද නීතියෙන් බැඳී සිටින බව ප්‍රකාශ කරයි.
ඒ.එෆ්.පී.
</ART>
<ART>
රතු කුරුසයේ වොෂිංටන් ප්‍රධානියාගේ අස් වීම ඉරාක හිරකරු හිංසන සිද්ධියේ අතුරු ඵලයක් දැයි සැකයක්.... !
වොෂින්ටනයේදී
අන්තර්ජාතික රතු කුරුස කමිටුවේ වොෂින්ටන් කාර්යාලයීය ප්‍රධානී ක්‍රිස්ටෝෆ් 17 වසරක සේවා කාලයකින් පසු පුද්ගලික හේතු මත ඉල්ලා අස් වි ඇතැයි ප්‍රකාශ වේ. එහෙත් ඔහුගේ ඉල්ලා අස්වීම සිදුව ඇත්තේ අමෙරිකානු සෙබලුන්ගේ ඉරාක යුද සිරකරු හිංසනය පිළිබඳ රතුකුරුස සංවිධානයෙන් ප්‍රකාශිත රහස් වාර්තාව නිසා ඇති වූ අර්බූදයක් මැදය. ඔහුගේ අස්වීම මෙම සිද්ධියට අදාළ රතුකුරුස වාර්තාව මතින් සිදුවූවක් ද යන්නට ඔහු පිළිතුරු නොදී ඇති අතර පෞද්ගලික හේතු මත අස්වන බව කියා ඇත. ඔහු පුද්ගලික හේතු මත මසකට පමණ කලින් ඉල්ලා අස් වු බව රතුකුරුස ජිනීවා මූලස්ථානයෙන් ද පැවසී ඇත. ඔහුගේ අස්වීම හිරකරු හිංසන සිද්ධියට සම්බන්ධතාවක් නැතැයි ඔවුන් ද කියා තිබේ.
එහෙත් රාජ්‍ය නොවන සංවිධාන කේෂත්‍රයෙන් පැවසි ඇත්තේ ගිරෝඩ් රතු කුරුස සංවිධානය හා අමෙරිකානු රජය කැරෙහි නොසතුටින් සිටි බවය. ඔහු ඉල්ලා අස්වන බවක් කියා නොතිබුණු බවද ප්‍රකාශිතය. ඉරාක හිරකරු හිංසනය පිළිබඳව අමෙරිකානු ජාතික ආරක්ෂක උපදේශක කොන්ඩොලීසා රයිස් සමග පැවති සාකච්ඡාවකින් පසු ඔහු පැමිණ ඇත්තේ සෑහීමකට පත් නොවන තත්ත්වයකිනි. සිරකරු හිංසනය පිළිබඳ රතුකුරුස වාර්තාව හේතු කොටගෙන එහි අපක්ෂපාතීත්වය හා සිද්ධිය පිළිබඳ මූලිකව ප්‍රසිද්ධියේ මුනිවත රැකීම ගැන ප්‍රශ්න මතු වී තිබිණ. ඔවුන් පුද්ගලික ව ඒ ගැන අමෙරිකාවට දන්වා තිබුණ ද ප්‍රසිද්ධියේ යමක් කීමෙන් වැලකී තිබිණ.
රොයිටර්
</ART>
<ART>
නව රජයක් පිහිටුවීමේ සාකච්ඡාවට සෝනියා ජනපති මුණ ගැසෙයි
නවදිල්ලියේ දී
ඉන්දීය කොංග්‍රසය ප්‍රමුඛ සන්ධානයේ රජයකට බද්ධනොවී පිටත සිට ඊට සහාය දැක්වීමට ආසන හැට එකකට හිමිකම් කියන ඉන්දීය කොමියුනිස්ට් පක්ෂ ද්වය පෙරේදා සවස තීරණය කළේය. ජනාධිපති අබ්දුල් කලාම් විසින් නව රජය පිහිටුවීම පිළිබඳ සාකච්ඡාවක් සඳහා කොංග්‍රස් නායිකා සෝනියා ගාන්ධි ඊයේ කැඳවා තිබුණු අතර ඒ අනුව ඇය ඊයේ දහවල් ජනාධිපති මන්දිරයේදී ඔහු හමුවූවාය. කෙසේවෙතත් රජයක් පිහිටුවීමේ හැකියාව ඇති වෙනත් කොටසක් නොමැති බැවින් සෝනියා ගාන්ධිගේ ඊට ඇති හිමිකම ජනාධිපතිවරයා පිළිගනු ඇතැයි ද ජනාධිපති ප්‍රකාශක කියා තිබිණ.
සෝනියා ගාන්ධිට මන්ත්‍රීන් 320 කගේ පමණ සහාය පලව ඇතත් ප්‍රබල වාමාංශික පක්ෂ ද්වය පිහිටුවීමට යන නව රජයට බද්ධ නොවීමට ගත් තීරණයෙන් එහි ස්ථාවරත්වය හා ආයුකාලය ප්‍රශ්නයට තුඩු දී ඇතැයි ද පැවසී තිබේ.
මේ අතර ගාන්ධිගේ විදේශ ජන්මය පිළිබඳ ප්‍රශ්නය බී. ජේ. පිය විසින් යළි මතුපිටට ගැනීම ඇය අගමැති ධූරය බාර ගැන්ම පිළිබඳ අවිනිශ්චිතත්වයක් මතු කිරීමට හේතු වී ඇතැයි ද පැවසී තිබේ. එහෙත් ඇගේ පක්ෂයෙන් හා මිත්‍රශීලි පක්ෂවලින් පැවසි ඇත්තේ ඇය නේරුගාන්ධි වංශයේ සිවුවැනි ඉන්දීය අගමැති ලෙස පත්වනු ඇතිබවය.
රොයිටර්
</ART>
<ART>
<PIC>ගාසා තීරයෙන් පලස්තින ජනයා බිය ගන්වා පලවා හැරීමේ ඊශ්‍රායල් හමුදා ක්‍රියාදාමයට මැදිහත් වන මෙන්, පලස්තීන අගමැති අහමඩ් කෝරී, අමෙරිකාවෙන් ඉල්ලීමක් කර තිබේ. ඊශ්‍රායල් හමුදාවල තාඩන පීඩනවලට බියෙන් සිය නිවෙස් හැර පළා යමින්සිටින පලස්තීන පවුල් සංඛ්‍යාව ද ක්‍රමයෙන් ඉහළ යමින් පවතී. තමන් සතු සියලු දේ ට්‍රක් රථයක පටවා ගෙන, දකුණු ඉරාකයේ රාෆා සරණාගත ප්‍රදේශයෙන් පිට වීමට සූදානම් වන, පලස්තීන පවුලකි. මේ.</PIC>
<PIC>ලොව සියලුම ජාතීන් සහ රටවල් අතර සදාකාලික සාමය ස්ථාපිත වන්නැයි ඉල්ලා සිටිමින්, ඉන්දියාවේ හින්දු බැතිමත්හු පෙරේදා සැමරූ ශුද්ධ වු ගිනි දැල්වීමේ උළෙලේ එක් අවස්ථාවකි මේ. හින්දු බැතිමතුන් 15000 කගේ සහභාගිත්තවයෙන් බොම්බායේ දී පැවැත්වුණු මෙම උළෙලේදී බතක් පිළියෙල කර පූජා කිරීමත්, යාඥාවන් හඬ නඟා කියවීමත් ප්‍රධාන වශයෙන් සිදු කෙරිණි.</PIC>
<PIC>අමෙරිකාවෙන් පත් කරන ලද ඉරාකයේ ප්‍රධාන පරිපාලන නිලධාරියා ඇතුළු 9 දෙනෙකුට මරු කැඳවු මරාගෙන මැරෙන රිය බෝම්බය පිපිරී ගිය ස්ථානයේ පරීක්ෂණ පවත්වන ඉරාකයේ නියෝජ්‍ය හමුදා මෙහෙයුම් බලධාරියා වන බ්‍රිගේඩියර් ජනරාල් මාක් කිමිටි (වමේ) ඇතුළු නිලධාරීන් පිරිසක්.</PIC>
<PIC>බටහිර ඉවුරේ නේබ්ලස්හි ඊශ්‍රායල් බන්ධනාගාරවල රඳවා සිටින පලස්තීන ජාතිකයන් නිදහස් කරන ලෙස ඉල්ලමින් පෙරේදා පැවැති උද්ඝෝෂණ ව්‍යාපාරයකට සහභාගි වු මේ දැරිය සටන් පාඨ හඬ නගමින් සිය දෑත් සංකේතාත්මකව දම්වැලකින් එකට එක් කරගෙන සිටින්නීය. පලස්තින ජනවාස වැනසීමේ ඊශ්‍රායල් සැලැස්ම නවතා දමන ලෙස, පලස්තීන අගමැතිවරයා පෙරේදා බර්ලින්හිදී ඉහළ පෙළේ අමෙරිකානු බලධරයකුගෙන් ඉල්ලීමක් ද කර තිබේ</PIC>
<PIC>තුර්කියේ සංචාරයක නියැලි බ්‍රිතාන්‍ය අගමැති ටෝනි බ්ලෙයාර් එරට අගමැති රිසෙප් ටේයිජ එර්දෝගන් සමග එක්ව අගමැති කාර්යාලයේදී මාධ්‍යවේදීන් හමු වු අවස්ථාවයි මේ. ඉරාක පාලක සභාවේ ප්‍රධානියා පවා ඝාතනය කැර ඇතත් බියටපත්ව කඩිනමින් ඉරාකයෙන් පිටවීමට බ්‍රිතාන්‍ය සූදානම් නැතියැයි බ්ලෙයාර් මෙහි දී පැවසිය.</PIC>
<PIC>හොන්ඩියුරාස්හි බන්ධනාගාරයක ඇති වූ ගින්නෙන් මියගිය සිරකරුවන්ගේ මළ සිරුරු දෙස බලා සිටින පොලිස් නිලධාරින් පිරිසකි මේ. මෙම සිරකරුවන්ගෙන් බහුතරයක් මැර කල්ලියකට අයත් වූවන් බව පැවසේ.</PIC>
</ART>
<ART>
සාම ක්‍රියාවලිය අඛන්ඩව සිදු කරන බවට සෝනියාගේ ප්‍රකාශයට පාකිස්තානයේ ප්‍රසාදය
එක්සත් ජාතීන්ගේ සංවිධානයේ දී
ඉන්දු – පකිස්තාන සාම ක්‍රියාවලිය ඉදිරියට ගෙනයන බවට කොංග්‍රස් නායිකා සෝනියා ගාන්ධි කැර ඇති ප්‍රකාශය ගැන ප්‍රසාදය පල කරන පාකිස්තානය සාකච්ඡා යළි ඇරඹීමට එරට නිතරම සූදානම්න් සිටින බව කියා තිබේ.
නිව්යෝර්ක්හි සංචාරයක නියැලි පාකිස්තාන විදේශ ඇමති කුර්ෂීඩ් මෙහමූඩ් කසුරි, මේ බව සඳහන් කැර ඇති අතර ගාන්ධි රජය දිවුරුම්දීමෙන් පසු සාකච්ඡා ඇරඹීය යුත්තේ අලුතින්ම නොව පූර්ව රජය සමයේ නැවතුන තැන් සිට බව කියා තිබේ. දෙරටේම ජනතාවට සාමය අවශ්‍ය සේම එය ඔවුන්ගේ පැතුම බව පෙන්වා දෙන ඔහු ඉන්දියාව සමග සාමයෙන් පසුවීම පාකිස්තානයේ අදිටන බවද කියා ඇත.
කොංග්‍රසය ප්‍රමුඛ සන්ධානයේ ජයග්‍රහණයෙන් පසු පාකිස්තානය සමග වන සාම ක්‍රියාවලිය යළි පණගන්වන බවප්‍රකාශ කිරීමට ඉක්මන් වීමෙන්ම ඒ සඳහා වන ඉන්දිය උනන්දුව පිළිබිඹුවන බවද ඔහු කීවේය.
කෙසේවෙතත් සාකච්ඡාවල අනාගතය නව ඉන්දිය රජයේ ආකල්ප මත රදනු ඇතිබවද ඔහු කීය.
</ART>
<ART>
හොන්ඩියුරාස් හමුදා මුළුමනින්ම ඉරාකයෙන් ඉවත් වෙති
ඉරාකයේ රඳවා සිටි සිය අවසන් භට කණ්ඩායම ද පෙරේදා ඉවත් කර ගත් බැව් හොන්ඩියුරාස්හි ආරක්ෂක අමාත්‍යංශ ප්‍රකාශකයෙකු පැවසීය. ඉරාකයට යවා සිටි 370 කින් සමන්විත හොන්ඩියුරාස් හමුදා භට කණ්ඩායම ලබන ජූලි මාසය දක්වා එහි රැඳවීමට කලින් සැළසුම් කර තිබූ නමුත් ඉරාකයේ සන්ධාන හමුදාවලට එල්ල වී ඇති තර්ජන හේතුවෙන් ස්පාඤ්ඤය සිය හමුදා ඉවත් කිරීමට ගනුලැබූ තීරණය හේතුවෙන් වහාම ඉවත් කර ගැනීමට ක්‍රියා කළ බැව් එම ප්‍රකාශකයා වැඩිදුරටත් පැවසීය.
මධ්‍යම අමෙරිකානු රාජ්‍යයක් වන හොන්ඩියුරාස්, අමෙරිකාවේ ඉල්ලීම මත පසුගිය වසරේ මැද භාගයේ ඉරාකයට යැවූ හමුදා භට පිරිස් මධ්‍යම ඉරාකයේ බිම් බෝම්බ ඉවත් කිරීම සහ වෛද්‍ය සේවාවන් සැපයීම වැනි කටයුතුවල මූලික වශයෙන් නිරතව සිටියහ. -රොයිටර්
</ART>
<ART>
ඉන්දීය අගමැති පුටුවට පළමු වරට සීක් අගමැතිවරයෙක්
නවදිල්ලියේදී
සෝනියාගාන්ධි අගමැති ධූරය ප්‍රතිකේෂ්ප කිරීමෙන් පසු හිටපු මුදල් ඇමති මන්මෝහන් සිං ඊට සුදුස්සා ලෙස පත්කිරීමට ඇගේ අනුබලය ද ලැබී තිබේ. ඉන්දීය ආර්ථික ප්‍රතිසංස්කරණ ක්‍රියාවලියේ නිර්මාතෘ වන ඔහු අගමැති ධූරයට එළඹෙනු ඇති බවට ආරංචිය පැතිරීමත් සමග එතෙක් ව්‍යාකූලත්වයට පත්ව තිබු කොටස් වෙළෙඳ පොළ ද යහපත් අතට හැරුණු බව ප්‍රකාශ වේ. ව්‍යාපාරික ලෝකයෙන් ද ඊට ප්‍රසාදය පලව ඇති අතර මන් මෝහන් සිං එම ධූරයට පත්වූවොත් ඔහු ඉන්දිය අගමැති ධූරයේ පිහිටුවෙන පළමු සීක් ජාතිකයා වන්නේය.
අවංක බව හා බුද්ධිමත් බවින් අගතැන්පත් පුද්ගලයකු ලෙස සැලකෙන නමුදු සිය පාක්ෂිකයන් හා විවිධ අරමුණු වලින් හෙබි සන්ධාන පක්ෂ මෙහෙයවීමේ පරිපූර්ණ දේශපාලන නිපුණතාවක් ඔහු සතුව නැතැයි සමහරු කියති.
ව්‍යාපාරික ප්‍රජාවගේ ප්‍රසාදය ද හිමිවන ඔහු වැන්නෙකුට වුව සහාය පලකරන්නේ හින්දු ජාතිකවාදීන් බලය ඩැහැගැන්ම වලකාලීමට බව කොමියුනිස්ට් පක්ෂය කියා තිබේ. ඔහු ඉතා විනිත හා බුද්ධිමත් පුද්ගලයකු බවත් විශිෂ්ටගණයේ ආර්ථික විද්‍යාඥයකු බවත් බී. ජේ. පී ය ඕනෑම පුද්ගලයකුට වඩා ඔහු අගයන බවත් කොමියුනිස්ට් පක්ෂ නායක සෝම්නාත් චැටර්ජි කියා තිබේ.
රොයිටර්
</ART>
<ART>
නේපාලය
ජන ජීවිතයට බාධා කරන්නන්ට දුටු තැන වෙඩි තැබීමේ නියෝග
කත්මන්දුහිදී
තෙදින මහ වැඩ වර්ජනයක් කැඳ වූ නේපාල මාඕවාදීන් පෙරේදා එය ආරම්භ කිරීමත් සමග අගනගරය හා සෙසු ප්‍රධාන නගර අක්‍රීය වී ඇති අතර ජන ජීවිතයට බාධා කරන්නන්ට දුටු තැන වෙඩි තැබීමට ආරක්ෂක අංශවලට නියෝග ලැබී තිබේ. වැඩ වර්ජනය නිසා පාසල් සරසවි හා කඩසාප්පුද වැසී ගොස් තිබිණ. වීදි පාලුවට ගොස් තිබුණද ඉදහිට ගමන්ගත් රථවලද අංක තහඩු දක්නට නොවිණ. වර්ජනය නිසා අත්‍යවශ්‍ය ආහාර ද්‍රව්‍ය සැපයුම අඩාල වී තිබිණ. මේ අතර නේපාල විදුලි අධිකාරි ගොඩනැගිල්ලට බෝම්බ සවි කිරීමට පැමිණි කැරලිකරුවන් දෙදෙනකු එම බෝම්බය පුපුරා යාමෙන් ජීවිතක්ෂයට පත්ව ඇත.
මේ තත්ත්වය යටතේ ජන ජීවිතයට බාධා කරන්නන්ට දුටු තැන වෙඩි තැබීමට හමුදාවට නියෝග ලැබී තිබේ.
රාජාණ්ඩුව පෙරළා දැමීමේ අදිටනින් සටන් වැද සිටින මාඕවාදීන් විපක්ෂයට සහයෝගය පලකරමින් මෙම වැඩ වර්ජනය කැඳවා තිබේ. වර්ජනයෙන් ඔවුන් බලපෑම් කරන්නේ ඔවුන්ගේ ඉල්ලීම් දිනා ගැන්මට බව ප්‍රකාශිතය. නේපාලයේ අනාගතය තීරණය කැරෙන සියලු පාර්ශවයන් ගෙන් සමන්විත වටමේස සාකච්ඡාවක් මෙන්ම නව ව්‍යවස්ථාවක් සැලසීමේ විශේෂ සම්මන්ත්‍රණයක් ඔවුන්ගේ මූලික ඉල්ලීම් අතර තිබෙන බව සඳහනි.
ඒ. එෆ්. පී
</ART>
<ART>
වැඩ වර්ජන එපා පාර්ලිමේන්තුවේ දී ප්‍රශ්න විසඳා ගන්න
ක්‍රිස්ටීනා රොකා බංග්ලාදේශයට කියයි
ඩකාහිදීය
රටේ ආර්ථිකයට ඩොලර් කෝටි ගණනින් පාඩු සිදු කෙරෙන වැඩ වර්ජන නවත්වා තම තමන්ගේ දේශපාලන අවුල් වියවුල් පාර්ලිමේන්තුව හරහා විසඳා ගන්නැයි දකුණු ආසියාතික රටවල අමෙරිකා සහකාර රාජ්‍ය ලේකම් ක්‍රිස්ටීනා රොකා බංග්ලාදේශයේ සියලුම දේශපාලන පක්ෂවලින් ඉල්ලීමක් කළාය.
වීදි උද්ඝෝෂණ, ප්‍රචණ්ඩත්වය සහ මහා වැඩ වර්ජන නොදියුණු සමාජයට අයත් ඒවා බවත්, හර්තාල්වලින් සිදුවන එකම දෙය, දිළිඳු ජනතාව තව දුරටත් දරිද්‍රතාවයට කර තල්ලු කිරීම බවත් කී ඇය, දේශපාලන ප්‍රතිවිරුද්ධතා සමනය කර ගැනීම සඳහා න්‍යාය පත්‍රයක් සකස් කර ගත හැකි හොඳම ස්ථානය පාර්ලිමේන්තුව බැවින් එම අවස්ථාවෙන් උපරිම ප්‍රතිඵල ලබා ගන්නා ලෙසද ඉල්ලීමක් කළාය.
පාකිස්තානයේ සිට තෙදින සංචාරයක් සඳහා බංග්ලාදේශයට පැමිණි සහකාර ලේකම්වරිය, එරට ආර්ථිකමය, ප්‍රජාතාන්ත්‍රික සහ ව්‍යවස්ථාමය ප්‍රතිසංස්කරණ සඳහා සපයන ආධාර අඛණ්ඩව සිදු කරන බවටද ප්‍රතිඥා දුන්නාය.
රොයිටර්
</ART>
<ART>
මාධ්‍ය අයිතීන් රැකීම පිළිබඳ අමෙරිකා ක්‍රියා කලාපය නිහීනයි
- අන්තර් ජාතික පුවත්පත් ආයතනය කියයි
වෝසෝ හා බැග්ඩෑඩයේ දී
මාධ්‍ය අයිතීන් සම්බන්ධයෙන් ඉරාකයේ දී අමෙරිකාව කටයුතු කරන ආකාරය අන්තර් ජාතික පුවත්පත් ආයතනයේ දැඩි දෝෂ දර්ශනයට ලක්ව තිබේ. නිදහසේ අදහස් ප්‍රකාශ කිරීම හා විදේශ හා ඉරාක මාධ්‍යවේදීන් ට සලකන ආකාරය මෙහිදී ඔවුන්ගේ අවධානයට ලක්ව ඇත. අන්තර් ජාතික පුවත්පත් ආයතනයේ වාර්ෂික මහා සභා රැස්වීමේ දී ඔවුන් යෝජනාවක් හරහා මෙම දෝෂාරෝපණය එල්ල කැර ඇත.
ඒ අනුව අරාබි රූපවාහිනි නාලිකාවන්ට එරෙහිව පියවර ගැන්ම හා ෂියා මුස්ලිම් සති ප්‍රකාශනයක් වන අල් හවාස් පුවත්පත අත්හිටුවීම ගැන අවධානය යොමු කරමින් ඉරාක පාලන සන්ධානයේ මාධ්‍ය අයිතීන් සුරැකීමේ පිළිවෙත සැකයට භාජනය වී ඇති බව ඔවුන් පෙන්වා දී තිබේ. තවද ඉරාක යුද සිරකරු හිංසනයේ ඡායාරූප සී. බී. එස්. පුවත් වැඩ සටහනෙ දී ප්‍රචාරය නොකරන ලෙස අමෙරිකානු හමුදාව කැර ඇති ඉල්ලීම ද ඔවුන් ගේ විවේචනයට ලක්ව තිබේ. මාධ්‍ය ප්‍රචාර තහනම් කිරීමට ගන්නා පියවර අඥාන බවත් එහි විපාක දරුණු බවත් පෙන්වා දෙන ඔවුන්, ඉරාකයේ අමෙරිකානු හමුදාව මැදිහත් මාධ්‍ය සිද්ධිවල දී පාලක සන්ධානය ඒවා පිළිබඳ පරීක්ෂණ පවත්වා ඇත්තේ නොසැලකිලිමත් ආකාරයකට බවට චෝදනා කැර තිබේ.
මේ අතර රොයිටර් පුවත් සේවය හා බැඳුණු ඉරාක මාධ්‍යවේදීන් තිදෙනෙකු අත් අඩංගුවට ගැන්මෙන් පසු ඔවුන් ලිංගික අතවරවලට හා ආගමික අපහාසයන්ට ගොදුරු කළ බවට පැමිණිලි කැර තිබේ. ෆලුජා හිදී ඉකුත් ජනවාරි මස අත් අඩංගුවට ගෙන පසුව චෝදනා රහිතව ඔවුන් නිදහස් කළ බව පෙරේදා ඔවුන් ප්‍රකාශ කැර තිබේ. අමෙරිකානු හමුදාව ඔවුන්ට කළ හිංසනයන් ප්‍රසිද්ධියට පත් කිරීමට තීරණය කළේ ඔවුන් හිංසනයට පත් කළ බවට සාක්ෂි නැතැයි අමෙරිකාව පසුගියදා ප්‍රකාශ කළ බැවිනැයි ඔවුන් කියා ඇත. කැමරා ශිල්පියෙකු රූපවාහිනි මාධ්‍යවේදියකු හා රියැදුරෙකු වන මේ තිදෙනා ඔවුන් අමානුෂික වධ බන්ධනයන්ට ලක්කොට ඡායාරූප ගත කළ බව කියා ඇත. බොහෝ දේ ප්‍රසිද්ධියේ කිව නොහැකි තරම් නිහීන බවත් සමහර අවස්ථාවන් හි ඔවුනට නින්ද අහිමිවන ලෙස හිසට බර පටවා පයින් පයින් පහර දුන් බවත් තවත් අවස්ථාවල අපහසු ඉරියව් මත පැය ගණන් රඳවා තැබූූ බවත් ඔවුන් කියා ඇත. මේ සම්බන්ධයෙන් පෙන්ටගනයට රොයිටර් සේවය ඉදිරිපත් කළ පැමිණිල්ලට තවමත් ප්‍රතිචාරයක් ලැබී නැත.
රොයිටර්
</ART>
<ART>
<PIC>මේ හොන්ඩියුරාස් ජාතික මව, හැඬු කඳුලින් බලා සිටින්නේ, පෙරේදා සැන් පෙඩිරෝ සූලා හි බන්ධනාගාරයේ හටගත් ගින්නෙන් මිය ගිය සිය පුතුගේ මළ සිරුර බාර ගන්නටය. විදුලි කාන්දුවකින් ඇරැඹුණැයි කියන මේ ගින්නෙන් සිරකරුවන් 104 දෙනෙක් මිය ගියහ.</PIC>
<PIC>ගාසා තීරයේ පෙරේදා සිදු කළ අලුත්ම හමුදා මෙහෙයුමක දී පලස්තීන ජාතිකයන් 19 දෙනෙක් ඊශ්‍රායල් හමුදා විසින් ඝාතනය කළහ. සුෆා හරස් මාර්ගය පසුකර දකුණු බටහිර ඉවුරේ රෆා සරණාගත කඳවුරු දෙසට ඇදි යන හේ ඊශ්‍රායල් යුද ටැංකි තවත් මෙහෙයුමක සඳහා වන්නට ද බොහෝ දුරට ඉඩ තිබේ.</PIC>
<PIC>සෝනියා අගමැති ධූරය ප්‍රතික්ෂේප කිරීම නිසා කෝපයට පත් කොංග්‍රස් පාක්ෂිකයකු වන ගංගාචන්ද්‍රන් රාජ්පුට් නැමැත්තා සිය හිසට වෙඩි තබා ගන්නට උත්සාහ කළ අයුරු.</PIC>
<PIC>සිය විදෙස් ජන්මය නැමැති ප්‍රහාරයෙන් කොංග්‍රස් පක්ෂය බේරා ගැනීම සඳහා ඉන්දියාවේ අගමැති ධූරය කැප කළ සෝනියාට , පක්ෂ ආධාරකරුවන්ගෙන් මෙසේ විරෝධතා එල්ල වූයේ, නවදිල්ලි නුවර කොංග්‍රස් පක්ෂ මූලස්ථානයෙන් පිටත රැඳී සිටි ආධාරකරුවන්ගෙනි.</PIC>
<PIC>රිය බෝම්බයකට ගොදුරු වීමෙන් මියගිය ඉරාක පාලක සභාවේ ප්‍රධානී ඉසඩීන් සලීම් හා ඔහුගේ ආරක්ෂක නිලධාරින්ගේ මළ සිරුරු පෙරේදා බැග්ඩෑඩයේ සිට බස්රා නගරයට අමෙරිකානු ගුවන් යානයකින් ගෙන එන ලදී. මෙහි දැක්වෙන්නේ බස්රා නගරයට රොක් වූ ශෝකයට පත් ජනතාව අතරින් නැගුණු ඔහුගේ රුව රැගත් විශාල ඡායාරූපයකි.</PIC>
<PIC>ඉන්දීය පාර්ලිමේන්තුවේ පෙරේදා පැවති කොංග්‍රස් මන්ත්‍රීන්ගේ රැස්වීමකදී 'රටට ශක්තිමත් හා ස්ථාවර නායකත්වයක් අවශ්‍ය බව' ප්‍රකාශ කරමින් සෝනියා ගාන්ධි (වමේ) අගමැති ධූරය ප්‍රතික්ෂේප කිරීමෙන් පසු ඒ සඳහා නම් කැර ඇති දෙදෙනාගෙන් අයෙකු වන හිටපු මුදල් ඇමැති මන්මෝහන් සිං ට සමීපව වාඩි වී සිටි සැටිය මේ. අගමැති ධූරයට නම් කැරී ඇති අනෙක් තැනැත්තා ප්‍රනාබ් මුකර්ජිය.</PIC>
</ART>
<ART>
කොංග්‍රසය රැක ගැනීමේ උදාර අරමුණින් අගමැතිකම නිහතමානීව ප්‍රතික්ෂේප කළ සෝනියාගේ ජනප්‍රියත්වය තවත් ඉහළට
නවදිල්ලියේදී
සිය ඉතාලි ජන්මය මතින් ප්‍රතිවාදින්ගෙන් එල්ලවන හානිකර ප්‍රහාරයන්ගෙන් නව රජය රැකගනුවස් අගමැති ධූරය අත්හැරීමෙන් සෝනියාගාන්ධි විදහා පෑ විශිෂ්ට සදාචාරාත්මක ගුණය ඇගේ බලපෑම දෙගුණ තෙගුණ කිරීමට හේතු වනු ඇතැයි නිරීක්ෂකයන්ගෙන් පැවසී තිබේ. ඇගේ මූලිකත්වයෙන් බලයට ගෙන ආ වාමවාදී සන්ධානයට නායකත්වය දීම ඇය ඉකුත් අඟහරුවාදා පස්වරුවේ ප්‍රතිකේෂ්ප කළේ, ඇය සැබෑ ඉන්දියානු වෙකු නොවන බවට හින්දු අන්තවාදීන්ගෙන් නැගුණු දැඩි බලපෑම හා ඇගේ ජීවිතාරක්ෂාව පතා දරු දෙදෙනාගෙන් පළවුණු බිය හමුවේ බව ප්‍රකාශ වේ.
අඟහරුවාදා ඇගේ තීරණය ප්‍රකාශ වීමෙන් පසු පාර්ලිමේන්තුවේ කොංග්‍රස් මන්ත්‍රීන් එය වෙනස්කරන ලෙස දිගින් දිගටම අයැද සිටිය ද සිය ස්ථාවරයේ දැඩිව පිහිටා සිටි ඇය ඒ වෙනුවට හිටපු මුදල් ඇමති හා ඉන්දීය ප්‍රතිසංස්කරණ ක්‍රියාවලියේ නිර්මාතෘ මනමෝහන් සිං නව ඉන්දීය රජයේ නායකත්වය උදෙසා දිරිගන්වනු දක්නට ලැබී ඇත.
නව ඉන්දිය රජයේ අගමැති ලෙස මන්මෝ හන්සිං තෝරාගනු ඇතැයි යන ආරංචිය පැතිරීමත් සමග කොටස් වෙළෙඳ පොළ තත්ත්වයේ ඉහළ නැගීමක් සිදුවිය. මේ අතර සෝනියා ගාන්ධි ගත් මග විසින්, ඇයට එරෙහිව නැගුණු හින්දු ජාතිකවාදී බී. ජේ. පී. ය නොවැදගත් හා මුග්ධ තත්ත්වයකට පත් කැර තිබුණා පමණක් නොව ඇගේ ප්‍රතිරූපය අහස උසට නැගීම සිදුව ඇතැයි පුවත්පත් විචාරකයින් ප්‍රකාශ කැර තිබේ.
නවදිල්ලියේ ප්‍රතිපත්ති පර්යේෂණ මධ්‍යස්ථානයේ විමර්ශක බී. ජී. වර්ගීස් පවසන්නේ, සෝනියා ගාන්ධි අගමැති ධූරය ප්‍රතිකේෂප කිරීමෙන් පක්ෂ්‍ය තුළ ඇගේ බලාධිකාරය මෙන් ම රජයේ ඇයට හිමි තැන තවත් වැඩෙනු ඇති බවය.
කොංග්‍රසයෙන් මිත්‍රශීලීපක්ෂවලින් හා ජනතාවගෙන් ඇය ලත් අනුමැතිය මැද බලයෙන් නෙරුපුණු හින්දු ජාතිකවාදීන් දිගින් දිගටම කියා සිටියේ අස්වාභාවිකව හින්දි බස උසුරුවන ඇයට හිටපු අගමැති අතාල් බිහාර් වජ්පායි හමුවේ අලගු තැබිය හැකි නොවන බවය.
එහෙත් දේශපාලන විමර්ශකයන් පවසන්නේ, සෝනියාගාන්ධි දැන් වජ්පායි අභිබවමින් ඉහළම ඉන්දීයත්වයක් පිළිඹිබු කැර ඇතිබවය. ඇය නව රජයේ සදාචාරාත්මක බලවේගය ලෙස පවතිනු ඇතැයි වර්ගීස් කියා තිබේ.
බහුවිධ සන්ධානයක සම්බන්ධිකරණ නියෝජිතවරිය ලෙස ඇය කටයුතු කරනු ඇති බව සඳහන් කරන වර්ගීස් එය සුළු පටු කටයුත්තක් නොවන බව ප්‍රකාශ කැර තිබේ. හින්දුස්තාන් ටයිම්ස් පුවත් පත ඇගේ ස්ථාවරය හඳුන්වා තිබුණේ 'විස්මිත කැපවීමක්' ලෙස හුවා දක්වමිනි. එය ඉන්දියානු දේශපාලනඥයින් අතර බලය අත්හැරීමේ විරල අවස්ථාවක් විදහන බවද ඉන් කියැවිණ.
අගමැති ධූරය නිහතමානීව ප්‍රතිකේෂ්ප කිරීමෙන් ඇය විශිෂ්ටගණයේ පිතිපහරක් එල්ල කැර ඇතැයි ඉන්ඩියන් එක්ස්ප්‍රස් පුවත්පත කියා තිබිණ. ඇයට එරෙහිව ප්‍රතිවාදීන් එස වූ එකම අවිය ඔවුනතින් ගිලිහීමට සැලැස්වීමෙන් ඇය ඉතා පහසුවෙන් ම ඔවුන් නිරායුද කළ බවද එහි සඳහන් විය.
ඉන්දීය ව්‍යවස්ථාවෙන් විදේශ ජන්මයක් ඇති පුද්ගලයෙකුට රාජ්‍ය නායකත්වය ලැබීමට බාධාවක් පමුණුවා නැති නමුදු සෝනියා ගාන්ධිගේ විදේශ ජන්මය මුල් කැරගෙන ජාති මාමක ව්‍යාපාරයක නියැලීමට බී. ජේ. සිය ප්‍රමුඛ ප්‍රතිවාදීහු සැරසී සිටියහ.
මේ අතර ඇය අගමැති ධූරය අත්හැරීම ඇගේ තත්ත්වය ශක්තිමත් කරන අතර වෙහෙසකාරී පාලන ක්‍රියාවලියෙන් නිදහස ලැබීමක් ලෙස දිල්ලි සරසවියේ දේශපාලන විමර්ශන ආනන්ද් ඕජා දැක තිබිණ. තවද එය බිහිවෙමින් පවතින රජයක් ස්ථාවර කිරීම සඳහා වන උදාර ක්‍රියාවක් වන අතර එය පක්ෂය තුළ ඇගේ බලපෑම වර්ධනය කරන්නක් බව ද ඔහු කියා තිබේ.
මේ අතර සෝනියා ගාන්ධිගේ දියණිය 32 හැවිරිදි ප්‍රියංකා පවසා ඇත්තේ සිය මවට දේශපාලනයට පිවිසීමට ඕනෑ කමක් නොතිබුණු අතර කෙසේ හෝ ඊට පිවිසීමෙන් පසු අගමැතිධුරය ඇගේ අරමුණක් ද නොවුණු බවය.
ඉකුත් අඟහරුවාදා ඉතාමත් නිහතමානිව අගමැති ධූරය ප්‍රතිකේෂ්ප කරන බව පැවසීමෙන් පසු ඇගේ 'එම තීරණය පිළිගන්නා ලෙසත් තම තීරණය කිසිසේත් වෙනස් නොකරන බවත්" ඇය කොංග්‍රස් මන්ත්‍රින් හමුවේ කීවාය.
මෙහිදී එක් එක් මන්ත්‍රීවරුන් කතා කරමින් ඇයට අගමැති ධූරය පිළිගන්නා ලෙස ඉල්ලා සිටියදී නිහඬව බලා සිටි ඇගේ දෙනෙතින් කඳුළු ගලා හැලෙනු දක්නට ලැබී ඇත. කෙසේ වෙතත් ඇයගත් තීරණයෙහි දැඩිව පිහිටා සිටියාය.
ඇගේ විදෙස් ජන්මය ප්‍රශ්නයක් කැරගත් හින්දු ජාති වාදීන් වෙතින් ඇගේ ජීවිතයට තර්ජනයක් එල්ල වෙතැයි බියක් පවතින බවද ඇය කියා තිබේ. මේ නිසාම ඇගේ දරුවන් දෙදෙනා ද අගමැති ධූරය අත්හැරීමට ඇයට දිරිදුන් බව ප්‍රකාශ වී ඇත.
රාහුල් හා ප්‍රියංකා ඔවුන්ගේ පියා හා මිත්තනිය අහිමි වු අයුරින් මව ද අහිමිවනු දැක්මට නොකැමති බවත් ඉන්දියාව ප්‍රචණ්ඩකාරිත්වයෙන් වෙලී ඇති රටක් හෙයින් මෙහිදී එය පවුලේ ප්‍රශ්නයක් වීම ස්වභාවයක් බවත් කොමියුනිස්ට් පක්ෂ නායක ජෝති වාසු කියා තිබේ.
මේ අතර මහත්මා ගාන්ධි සමාධි" සංවිධානයේ හිටපු අධ්‍යක්ෂ එන් වාසුදේවන් කියා ඇත්තේ ගාන්ධි පවුලට නෑකම් නොකිවද මහත්මා ගාන්ධි ඝාතනය කළේ ද හින්දු අන්තවාදියෙකු බැවින් මේ අවස්ථාවේ සෝනියා ගාන්ධිගේ ජීවිත තර්ජන බිය සාධාරණ බවය.
සෝනියාගේ අගමැති ධූරය අත්හැරීමේ තීරණයෙන් සාමාන්‍ය ජනතාව ද කැළඹී තිබිණ. ඇගේ නිවෙස ඉදිරිපිට රියක වහලක් මතට නැගගත් පුද්ගලයෙකු ඇය අගමැති ධූරය බාර නොගත හොත් වෙඩි තබාගන්නා බවට තර්ජනය කරමින් පිස්තෝලයක් හිසට තබාගෙන සිටියේය. පසුව ඔහු යාප්පුවෙන් නිරායුද කැර තිබිණ.
මේ අතර සෙසු පිරිස් විපක්ෂ නායකයින්ගේ පඹයන් පුළුස්සමින් විදි පුරා විරෝධය දක්වා තිබේ.
රොයිටර්
ඒ. එෆ්. පී.
</ART>
<ART>
මළ ගිරවුන් 266 ක් ගෙන ගිය නයිජීරියා කත අත් අඩංගුවේ
යාවුන්දි හි දී
මළ ගිරවුන් 266 ක් හා විරල ගණයේ බැනර්මන් ටුරාකෝ නම් පක්ෂි පිහාටු 597 ක් බසයක ගෙන යමින් සිටි නයිජීරියානු කාන්තාවක කැමරූන් රේගු නිලධාරීන් විසින් අත් අඩංගුවට ගෙන වඳවී ගෙන යන සත්ව විශේෂ වෙළඳාම පිළිබඳ අන්තර්ජාතික නීතිය යටතේ ඇයට නඩු පවරා ඇත. වඳ වී යන සත්ව විශේෂ හොරෙන් මැරීම හා උන්ගේ අවයව ලබාගැන්මට එරෙහිව කැමරූන් රාජ්‍ය දැඩි සටනක නියැලිව සිටී.
අදාල කාන්තාව මේමුනා අහමඩ් නම් වන අතර ඇය සතුව තිබූ පක්ෂි පිහාටු තොගය එක් පක්ෂියෙකුගෙන් පිහාටු දහයක් බැගින් ලබාගත් සෙයින් සලකා අඩු වශයෙන් ටුරාකෝ පක්ෂින් හැටකගෙන් වත් ගලවා ගෙන ඇතැයි තක්සේරු කැර තිබේ. 1 හැවිරිදි කත මේ මළ ගිරවුන් හා රන් පැහැ පිහාටු විකිණීම සඳහා ගෙන ගොස් ඇත. මේ පිහාටු නයිජිරියාවේ ගොත්‍රික නායකයින් සැරසීමට යොදා ගන්නා අතර මළ ගිරවුන් යන්ත්‍ර මන්ත්‍ර ගුරුකම් වලට යොදා ගන්නා බව පැවසේ.
රොයිටර්
</ART>
<ART>
ගයනේන්ද්‍ර රජු හා විපක්ෂ නායකයන් අතර සාකච්ඡා
කත්මන්දුහිදී
නේපාලයේ ගයනේන්ද්‍ර රජු පෙරේදා පළමුවරට විපක්ෂ නායකයන් සමග සාකච්ඡා ඇරඹීය. ඔහුට එරෙහි විරෝධතාවලියක නිරත විපක්ෂයේ නායකයන් සමඟ සිදුකළ මේ සාකච්ඡාවලදී ක්ෂණික ප්‍රතිඵලයක් මතුව නැති අතර යළින් ඔවුන් හමු වී සාකච්ඡා කිරීමට රජු පොරොන්දු වී තිබේ. පංච පක්ෂ විපක්ෂ සන්ධානයේ ප්‍රකාශක අර්ජූන් නරසිං මේබව ප්‍රකාශ කැර ඇත. රජු හා විපක්ෂ නායකයින් ප්‍රතිපත්තිමය කරුණු සාකච්ඡා කළ බවත්, මෙහි දී ඔවුන් ගෙන ආ යෝජනාවන්ට රජු ඇහුම්කන් දුන්නා මිස අදහස් දැක්වීමක් නොකළ බවත් ඔහු පැවසීය.
මෙම සාකච්ඡා පැවතියේ කත්මන්දු අගනගරයෙන් බැහැර නාගර්ජූන් නිකේතනයේ දීය. එය විපක්ෂ නායකයන් තනි තනිව මුණ ගැසීමට රජු දැරූ ප්‍රයත්නය නිමාවීමක් ලෙස ද සැලකේ. තනි තනිවම ඔවුන් මුණගැසීමෙන් විපක්ෂය අතර ඇති සමගිය බිඳ දැමීමට රජු උත්සාහ දරණ බවට විපක්ෂයෙන් චෝදනා නැඟි තිබිණ.
ඊයේ යළිත් රජු හා විපක්ෂය අතර සාකච්ඡා සිදුවනු ඇතැයි භාරකාර කැබිනට්ටුවේ සාමාජිකයෙකු කියා තිබිණ.
ඒ. එෆ්. පී.
</ART>
<ART>
ඉරාක මංගලෝත්සවයකට අමෙරිකා හමුදාවෙන් ප්‍රහාරයක්
මියගිය 40 දෙනා අතර කුඩා දරුවනුත්
බැග්ඩෑඩයේදී
ඉරාකයේ කාන්තාරබද නගරයක මංගලෝත්සවයකට සහභාගි වූ පුද්ගලයන් 40කට වැඩි ප්‍රමාණයක් ඝාතනය කිරීම සම්බන්ධයෙන් අමෙරිකානු හමුදාව චෝදනාවට ලක්ව තිබේ. මේ සිද්ධිය ඇති වී තිබෙන්නේ පෙරේදා අලුයම් කාලයේය.
සිරියානු දේශසීමාසන්න කුවේම් ප්‍රදේශයේ මැක්රෙඩින් ගම්මානයේ පැවති මංගලෝත්සවයක් ඉලක්ක කැර ගනිමින් අමෙරිකානු ප්‍රහාරක හෙලිකොප්ටර් යානා දෙකක් විසින් මෙහිදී ප්‍රහාර එල්ල කළ බව සිද්ධිය අත්දුටු ගොවියෙකු ප්‍රකාශ කැර ඇති අතර, අල් - ඇරබියා චන්ද්‍රිකා රූපවාහිනියෙන්ද ඒ බව ප්‍රකාශ කැරිණ. මෙහිදී පෙරෝන වලට ඔතන ලද මළ සිරුරු ට්‍රක් රථවලට පටවන අයුරු රූපවාහිනියෙන් විදහා ඇත. මියගිය වුන් අතර කාන්තාවන් හා ළමයින් සිටින බවද මෙම ප්‍රහාරයෙන් පසු ප්‍රහාරක යානා මගින් ගම්මානයේ සෙසු නිවාසද විනාශ කර ඇති බවද රූපවාහිනියෙන් කියැවිණ.
එහෙත් මේ සිද්ධිය සම්බන්ධයෙන් වෙනස් අදහසක් දක්වන ඉරාකයේ අමෙරිකානු හමුදාපති බ්‍රිගේඩියර් ජෙනරාල් මාක් කිමිට් පවසන්නේ, විදේශීය සටන්කාමීන්ට රැකවරණය සපයන ගොඩනැගිල්ලකට සන්ධාන හමුදාව ප්‍රහාර එල්ල කළ බවය. මෙම මෙහෙයුමේදී සන්ධාන හමුදාව දෙසටද සතුරු ප්‍රහාර එල්ල වූ බවත් ඊට ප්‍රතිප්‍රහාර දුන් බවත් ඔහු කියා ඇත. මේ අතර බිම් හමුදාව, අදාල ස්ථානයේ තිබී ඉරාක හා සිරියානු මුදල් තොගයක්, විදේශ ගමන් බලපත්‍ර රැසක් හා නවීන සන්නිවේදන උපකරණ කීපයක් සොයා ගත් බවද කිමිට් කියා තිබේ. එහෙත් ප්‍රදේශයේ 35 හැවිරිදි ගොවියකු වන මෝටාඩා හමිඩ් පවසන අයුරු අමෙරිකානු ප්‍රහාරක යානා මංගලෝත්සව භූමියට ප්‍රහාර එල්ල කරන අවස්ථාව වනවිට සම්ප්‍රදායික සිරිතට අනුව මංගල උළෙලට සහභාගි වූවන් අහසට වෙඩි තැබීම සිදුකරමින් සිට ඇත. මංගලෝත්සවයන්හිදී අහසට වෙඩි තැබීමේ සිරිත පවතින ඇෆ්ගනිස්තානයේදීද 2002 ජුලි මස අමෙරිකානු හමුදාව එවන් පිරිසකට වෙඩි තැබිමෙන් 48 දෙනෙකු ඝාතනය වී තිබිණි.
ඉරාක සිද්ධිය ඇසින් දුටු අහමිඩ් පවසන්නේ 40කට වැඩි පිරිසක් මරුදුටු අතර මළ සිරුරු විසිරී තිබුණු බවත් ළමයින් හා කාන්තාවන්ද ඒ අතර සිටි බවත්ය. එහෙත් ඉරාක සන්ධාන හමුදාපති පවසන්නේ ප්‍රහාරයට ගොදුරුවූවන් මංගලෝත්සවයකට සහභාගි වී සිටි බවට සලකුණක් නොතිබුණු බවය.
ඒ.එෆ්.පී + රොයිටර්
</ART>
<ART>
පාර්ලිමේන්තුවේදී අගමැති බ්ලෙයාර්ට කුඩක් පිර වූ කොපුවකින් දමා ගසයි
ලන්ඩනයේදී
බ්‍රිතාන්‍ය පාර්ලිමේන්තුවේදී අගමැති ටෝනි බ්ලෙයාර් වෙත දම්පැහැ කුඩක් පිර වූ කොපුවක් දමා ගැසීමේ සිද්ධියෙන් පසු එරට පාර්ලිමේන්තුවේ ආරක්ෂාව තර කිරීම කැරෙහි දැඩි අවධානය යොමු වී තිබේ. 'පිතෘ අයිතීන්' පිළිබඳ සංවිධානයකට අයත් විරෝධතා දක්වන්නන් විසින් කොපුවක බහා දමා ගසන ලද මෙම හානි විරහිත කුඩු වර්ගය අගමැතිවරයාගේ යටකබායේ (ජැකට්ටුවේ) වැටී ඇත. මේ අවස්ථාවේ අගමැතිවරයා මන්ත්‍රීවරන්ගේ වාචික ප්‍රශ්න නැගීම් වලට සවන් දෙමින් සිටි අතර පාර්ලිමේන්තු ගර්භය මුළුමනින්ම පිරී පැවති බවද ප්‍රකාශ වේ.
පසුව පැවති උත්සවයකට සහභාගි වෙමින් 'ඩ්‍රයික්ලීන් කිරීමට වැඩි ගණනක් වැය කැරෙන' සිද්ධියක් ලෙස එය විහිළුවෙන් මග හැරීමට ටෝනි බ්ලෙයාර් උත්සාහ ගත්තද එය ජීව රසායනික ප්‍රහාරයකට මුහුණ දීමට ඇති සූදානමේ දුර්වලතා විදහන්නක් ලෙස පුවත්පත් මගින් හඳුන්වා දී තිබිණ. සිද්ධිය එවැන්නක් වී නම් ඔවුන් සියළු දෙනාම ජීවිතක්ෂයට පත් විය හැකිව තිබිණැයි සන් පුවත්පත මුල් පිටුවේම වාර්තා කළේය. ඩේලි මිර් පුවත්පත පාර්ලිමේන්තුව බියකරු නිවහනක් ලෙස දක්වා තිබිණ. මේ තත්ත්වය මැද එම්. අයි 5 ආරක්ෂක සේවය පාර්ලිමේන්තු ගොඩනැගිල්ලේ ආරක්ෂාව තර කළ හැකි ක්‍රම විධි පිළිබඳ දැඩි අවධානයක් යොමා තිබේ.
පාර්ලිමේන්තුවේ මහජන ගැලරිය ඩොලර් මිලියන 1.07 ක වියදමින් වීදුරු තිරයකින් වෙන් කරන ලද්දේද මෑතක දීය. එය ත්‍රස්ත ප්‍රහාර වලක්වා ගැන්මේ පියවරක් විය.
එහෙත් මේ සිද්ධියේදී කුඩු විසිකල පුද්ගලයන් විශේෂිත පුද්ගලයන් සඳහා වෙන් වුණු ආවරණය නොවුණු ආසන දෙකක වාඩි වී සිටි අතර ඔවුන් එම ආසන වලට හිමිකම් ලබා ඇත්තේ සාමිවරියකගේ අමුත්තන් ලෙසටය. අදාල සාමිවරිය ඇයට හිමි අමුත්තන්ගේ අසුන් පුන්‍යායතන සල්පිලකදී වෙන්දේසි කැර ඇත. මේ අනුව ත්‍රස්තවාදියෙකුට වුව පාර්ලිමේන්තුවට රිංගා මුළු ආණ්ඩුවම ඝාතනය කැර දැමිය හැකියැයි බී.බි. සී. යද පෙන්වා දී ඇත.
පොලිස් නිලධාරියකු බව අඟවා එලිසබත් රැජනගේ වින්ඩ්සර් මාලිගයට රිංගා ගත් පුද්ගලයකු සම්බන්ධ සිද්ධියෙන් සතියකට පසු පාර්ලිමේන්තුවේ ඇති වූ මේ සිද්ධිය බ්‍රිතාන්‍යයේ ආරක්ෂක තත්ත්වයේ දුර්වලත්වය විදහන දෙවැනි මූලික අවස්ථාව ලෙස හැඳින් වී ඇත.
රොයිටර්
</ART>
<ART>
සෝනියා ස්ථාවරය වෙනස් නොකරයි ඉන්දීය නව අගමැති මන් මෝහං සිං
නවදිල්ලියේදීය
ඉන්දීය කොංග්‍රස් පක්ෂ මන්ත්‍රීන් හා පක්ෂ ආධාරකරුවන්ගේ දැඩි බලපෑම මධ්‍යයේ පවා අගමැති ධූරය බාර නොගැන්මේ ස්ථාවරය සෝනියා ගාන්ධි විසින් වෙනස් නොකිරීමෙන් පසු නව රජයේ අගමැතිවරයා ලෙස 71 හැවිරිදි මන් මෝහන් සිං පෙරේදා සවස පක්ෂය විසින් තෝරා ගැනිණ. ජනාධිපති අබ්දුල් කලාම් විසින් සිදුකළ කැඳවීමට අනුව සෝනියා ගාන්ධි සමඟ ජනාධිපති මන්දිරයට ගිය මන්මෝහන් සිං කොංග්‍රසය ප්‍රමුඛ සන්ධානයේ රජයක් බිහිකිරීමේ අයිතිය තහවුරු කළේය.
වාමාංශික සහාය ලබන නව රජය හා ඔහු දිවුරුම් දෙනු ලබන්නේ කවදාද යන්න ඊයේ දහවල් වන විටත් තීරණය වී නොතිබුණු අතර ඉරිදා වන විට ඔහු අගමැති ලෙස බලය ලබා ගනු ඇතැයි අපේක්ෂිතය. අද රජිව් ඝාතනයේ 13 වැනි සංවත්සරය බැවින් ඊට උචිත නොවන බව ප්‍රකාශ වී තිබේ. දැන් කොංග්‍රසය ප්‍රමුඛ සන්ධානය මූලික අමාත්‍යාංශ හිමිවියයුතු ආකාරය අවධානයට ලක් කැර ඇත.
ආර්ථික විද්‍යාඥයෙකු හා පූර්ව මුදල් ඇමැතිවරයකු සේම ඉන්දීය ආර්ථික ප්‍රතිසංස්කරණ ක්‍රියාවලියේ නිර්මාතෘ ලෙස සැලකෙන මන් මෝහන් සිං අගමැති ධූරයට නිශ්චිතවම තෝරාගැන්මත් සමගම කොටස් වෙළෙඳ පොළේ පැවති අවිනිශ්චිතතාව පහව ගොස් ව්‍යාපාරික ප්‍රජාවද සතුටට පත්ව තිබේ. ඔවුන් දැන් අවධානය යොමා ඇත්තේ මුදල් ඇමැතිධූරය හිමි වන තැනැත්තා කෙරේය. පූර්ව මුදල් හා වෙළෙඳ ඇමැතිවරුන් දෙදෙනෙකු වන කල්කටාවේ වානිජ උපාධිධර ප්‍රනාබ් මුඛර්ජි සහ හවාඩ් සරසවි අධ්‍යාපනය ලැබ නීතිවේදියෙකුව සිට දේශපාලනයට පිවිසි පී. චිදම්බරම් යන අය මුදල් ඇමැති ධූරය සඳහා ප්‍රමුඛත්වය ලැබුවෝ වෙති.
57 වසරක නිදහස් ඉන්දීය ඉතිහාසයේ පළමු හින්දු නොවන අගමැති ලෙස පත්වන සීක ජාතික මන්මෝහන් සිං දැනටමත් මානුෂික මුහුණුවරකින් යුතුව ආර්ථික ප්‍රතිසංස්කරණ ඉදිරියට ගෙනයන බව පවසා ඇත.
රැකියා උත්පාදනය හා දිළිඳුකම දුරැලීම ඉලක්ක කරගන්නා නව රජය සිය ආර්ථික ප්‍රතිසංස්කරණ ක්‍රියාවලියෙන් සංවර්ධනයට අදාලව ලොවටම ආදර්ශයක් විදහන බව මන් මෝහන් සිං කියා තිබේ.
මේ අතර සෝනියා ගාන්ධි පවසා ඇත්තේ දැන් සියල්ල කෙළවර වීම ගැන සතුටට පත්වන අතර මන්මෝහන් සිං අත රටේ ආරක්ෂාව තහවුරු වනු ඇති බවය. ඇය තවදුරටත් පක්ෂ නායිකාව ලෙස කටයුතු කරනු ඇත.
රොයිටර්
</ART>
<ART>
වීදි ලාම්පු එළියෙන් පොතපත හැදැරූ මන් මෝහං සිං
නවදිල්ලියේ දී
ඉන්දීය අගමැතිවරයා බවට පත්වන මන් මෝහන් සිං කුඩා කළ සිටම අධ්‍යාපනය කැරේ දැඩි අවධානයක් යොමුකළ පුද්ගලයකු වන අතර එම අවධියේ වීදි ලාම්පු එළියෙන් පොතපත හැදෑරුවෙකු බව ඔහුගේ බාල සොයුරු 47 හැවිරිදි සුර්ජිත් සිං කියා තිබේ.
දහදෙනෙකුගෙන් යුත් පවුලේ පොත් ගුල්ලකු බවට පත්ව සිටි ඔහු කෙදිනක හෝ ඉන්දීය අගමැතිවනු ඇතැයි අභාවප්‍රාප්ත සිය පියා පවසා තිබුණු බවද සුර්ජිත් කියා තිබේ. ඉන්දියාව බෙදීමේ දී පකිස්ථානයට අයත් වූ 'ඝා' ගම්මානයේ උපත ලද මන් මෝහන් සිං ඇතුලු පවුල පසුව අම්රිට්සාර් වෙත පැමිණ තිබේ. ඔහුගේ පියා පලතුරු වෙළෙන්දෙකි. පවුලේ පිරිමි හතර දෙනෙකි. ගැහැනු හය දෙනෙකි. නිවසේ පැවති කලබල කාරි පරිසරය හා නිතර සිදුවන විදුලි විසංදි වීම් නිසා මන් මෝහන් සිං රාත්‍රියේ වීදි ලාම්පු එළියෙන් පාඩම් කළ බව සුර්ජිත් කියා ඇත. ඔහු හැම විටම පංතියේ ප්‍රමුඛයා විය. පසු කලෙක ඔහු ආර්ථික විද්‍යාව කැරේ දැඩි අවධානය යොදා ඇත්තේ දිළිඳුකම දුරැලීම අරමුණු කැරගෙනය. අද 71 වන වියේ පසුවන ඔහු කලෙක ඉන්දීය මහ බැංකු අධිපතිවරයා ලෙස ද කටයුතු කැර ඇත. සරල දිවි පැවැත්මකට හුරු ඔහු පූර්ව මුදල් ඇමැතිවරයෙකි.
ඒ. එෆ්. පී.
</ART>
<ART>
පකිස්තානය පොදුරාජ්‍ය මණ්ඩලයට බඳවා ගන්න එපා
විපක්ෂය කියයි
ඉස්ලාමාබාදයේදී
පකිස්තානයේ තවමත් හමුදා හිතවාදි පාලනයක් පවතින බැවින් හා ප්‍රජාතන්ත්‍රික ලක්ෂණයන්ගෙන් එය වියුක්ත බැවින් යළිත් එරට පොදු රාජ්‍ය මණ්ඩලයට ඇතුළත් කැරගැන්ම නොකළ යුත්තක් බව පකිස්තාන විපක්ෂය පොදුරාජ්‍ය මණ්ඩලයට දන්වා ඇත.
එහෙත් පකිස්තාන රාජ්‍ය බලධාරීන්ගේ මතය වී ඇත්තේ ප්‍රජාතන්ත්‍රවාදී අරමුණු රැසක් පසුගිය කාලය තුළ සපුරා ඇති නිසා එරට පොදුරාජ්‍ය මණ්ඩලයට මෙවර යළි ඇතුළත් කරගනු ඇති බවය. නව සාමාජික පොදුරාජ්‍ය මණ්ඩලයීය අමාත්‍යමය ක්‍රියාකාරි කණ්ඩායම අද හා හෙට ලන්ඩනයේ දී මුණගැසී 1999 දී, හමුදාපති පර්වේස් මුෂාරෆ් ලේ නොහැලුණු කුමන්ත්‍රණයකින් පකිස්තානයේ බලය ලබාගැන්මෙන් පසු එරටට පැනවුණු තහනම ඉවත් කිරීම සම්බන්ධයෙන් සලකා බලනු ඇත.
2002 දී මහ මැතිවරණයක් පැවැත්වීම හා ජනාධිපති මුෂාරෆ් වසර අවසන හමුදාපති ධුරයෙන් ඉවත්වීමේ පොරොන්දුව මත මතභේදාත්මක ව්‍යවස්ථා සංශෝධන පාර්ලිමේන්තුවෙන් අනුමත වීම ආදියට අනුව ප්‍රජාතන්ත්‍රවාදී ලක්ෂණ ස්ථාපිතව ඇත්තෙන් මෙවර පකිස්තානයට පැනවුණු තහනම ඉවත්කොට යළි පොදුරාජ්‍ය මණ්ඩලයට ඇතුළත් කරගනු ඇතැයි බලධාරිහු අපේක්ෂා කරති.
එහෙත් හිටපු අගමැතිනි බෙනාසිර් බුට්ටෝගේ පකිස්තාන ජනතා පක්ෂය, පොදුරාජ්‍ය මණ්ඩලයීය මහලේකම් ඩොන් මැකිනොන් වෙත යොමුකළ ලිපියකින් පකිස්තානයට පැනවුණු තහනම ඉවත් නොකරන ලෙස ඉල්ලා ඇත. පකිස්තානය නියම ප්‍රජාතන්ත්‍රවාදයට පිවිසීම හා පාර්ලිමේන්තුවේ උත්තරීතර බව පිහිටුවන තුරු යළි ඇතුළත් කැර ගැන්ම සිදු නොකරන ලෙස ඔවුන් ඉල්ලා තිබේ. මෙම අවස්ථාවේ පකිස්තානය යළි එම සංවිධානයට එක් කැර ගැන්මෙන් සැබෑ ප්‍රජාතන්ත්‍රවාදී අරමුණු ඉටු කරලීමෙන් එරට වලකාලන බව ඔවුන් වැඩි දුරටත් පෙන්වා දී ඇත.
මේ අතර හිටපු අගමැති නවාස් ෂරීෆ් ගේ පක්ෂය ප්‍රකාශ කැර ඇත්තේ පකිස්තානය යළි පොදු රාජ්‍ය මණ්ඩලයට ඇතුළත් කර ගන්නේ නම් සැබෑ ප්‍රජාතන්ත්‍රවාදයට පිවිසීමේ කොන්දේසිය මත එය සිදු කළ යුතුබවය.
රොයිටර්
ඒ. එෆ්. පී.
</ART>
<ART>
ජගත් විරෝධතා මැද ඊශ්‍රායල් හමුදා සරණාගත කඳවුරුවලට කඩාවදී
රෆාහිදී
ඉකුත් දෙදින තුළ පලස්තීනුවන් 36 දෙනකු පමණ ඝාතනය කිරීම හා පලස්තීන නිවාස බිඳ දැමීමට එරෙහිව අන්තර් ජාතික විරෝධයක් මතුව තිබියදී එය නොතකා ඊශ්‍රායල් හමුදා ඊයේ තව තවත් රෆා සරණාගත කඳවුර තුළට කඩා වැදුණහ.
මේ තත්ත්වයට එරෙහිව ඊශ්‍රායලය චෝදනාවට ලක් කැර ඇති එ.ජා. ආරක්ෂක මණ්ඩලය, අරාබීන් විසින් යුද අපරාධයක් ලෙස හඳුන්වන මෙම ක්‍රියාවලියට එරෙහිව යෝජනාවක් සම්මත කැරගෙන තිබේ. 'අන්තර් ජාතික නීතිය උල්ලංඝනය කැරෙන නිවාස කඩා දැමීම වහා නැවැත්විය යුතු බවත් පුද්ගලයන් මිය යාමට හේතු වන ප්‍රචණ්ඩකාරීත්වය අත් හල යුතු බවත් ඉල්ලන මෙම යෝජනාවට ආරක්ෂක මණ්ඩලයේ 14ක ගේම අනුමැතිය ලැබී ඇත. මෙහිදී සුපුරුදු නිෂේධ බලය පෑමෙන් වැලකුණු අමෙරිකාව ඡන්දය දීමෙන් වැලකී සිට ඇත.
පසුගිය දිනවල ඊශ්‍රායල් හමුදා පලස්තීන නිවාස බිඳ දැමීමෙන් 1600 කට පමණ උන්හිටි තැන් අහිමිව ඇත. ඊශ්‍රායලය කියන්නේ නිවාස බුල්ඩෝසර් කරන්නේ ත්‍රස්ත ප්‍රහාර වලකාලනු පිණිස බවය.
එ.ජා. මහලේකම් කොෆි අන්නන් පවා ඊශ්‍රායල් ක්‍රියා කලාපය හෙලා දැක ඇත.
පලස්තීන රැලියකට වෙඩි තැබීමෙන් පුද්ගලයන් 10 දෙනෙකු මිය ගිය සිද්ධිය සම්බන්ධයෙන් ඊශ්‍රායලය ප්‍රකාශ කැර ඇත්තේ උද්ඝෝෂකයන් පලවා හැරීමට යුද ටැංකි මගින් වෙඩි තැබීමේ දී එය සිදුව ඇති බවය.
කෙසේ හෝ පලස්තීනයේ මතුව ඇති මේ අර්බූදකාරී තත්ත්වය විසදීමට ගත යුතු පියවර සම්බන්ධයෙන් ලෝක බලවතුන්ගේ අවධානය දැන් යොමුව ඇත.
රොයිටර්
</ART>
<ART>
<PIC>ආබාධිතයන්ගේ අත් උදව්වට වඳුරන් පුහුණු කිරීම සඳහා 'වඳුරු පාසලක්' පවත්වාගෙන යන බොස්ටන් සංවිධානයක් දැනට වඳුරන් 93 දෙනකු පුහුණු කොට ආබාධිතයන් වෙත ලබා දී ඇත. මෙහි දැක්වෙන්නේ එසේ පුහුණුව ලත් දස හැවිරිදි එයිලා නම් වඳුරා සී.ඩී. ධාවකයකින් සංගීත තැටියක් ආපසු ගන්නා අයුරුය.</PIC>
<PIC>අධිවේගක මගක අලුතින් රේන්ද පොලක් විවෘත කිරීමට එරෙහිව දෙදින විරෝධතාවක නියැලී කොලොම්බියාවේ කෝපකබානා නේවාසිකයන් පොලීසිය සමඟ ගැටීමේදී 37 දෙනෙක් තුවාල ලැබූහ. පොලිසියේද හත් දෙනෙක් තුවාල ලැබූහ. මේ ඔවුන් අරගල මර්දන පොලීසියට ගල්මුල් ගසන අයුරුය.</PIC>
<PIC>පලස්තීනයේ රෆා සරණාගත කඳවුරට ඊයේ ඊශ්‍රායල් හමුදාවෙන් එල්ල වූ ප්‍රහාරයකින් තුවාල ලත් බිළිඳකු රෝහල වෙත ඔසවාගෙන යන සැටිය මේ.</PIC>
<PIC>ඉන්දීය අගමැති ධූරයට තේරී සිටින මන්මෝහන් සිං ජනාධිපති අබ්දුල් කලාම් මුණගැසී නව රජයක් පිහිටුවීමේ හැකියාව තහවුරු කිරීමෙන් පසු කොංග්‍රස් නායිකා සෝනියා ගාන්ධි සමග මාධ්‍ය හමුවකට පැමිණි අවස්ථාව.</PIC>
<PIC>ඉන්දීය ජනාධිපතිවරයා කොංග්‍රසයේ අගමැති නාමිකයා වන මන් මොහන් සිංට නව රජය පිහිටුවන ලෙස ඇරයුම් කැර ඇත. ජනාධිපති මන්දිරයේ දී ජනාධිපති අබ්දුල් කලාම් (වමේ) මන් මෝහන් සිං ට අගමැතිධූර පත්වීම් ලිපිය වාර දෙන අවස්ථාවයි මේ.</PIC>
</ART>
<ART>
ඉරානයේ බ්‍රිතාන්‍ය තානාපති කාර්යාලය අසළ උද්ඝෝෂණ
ටෙහෙරානයේදී
ඉරාකයේ රඳවා සිටින අමෙරිකාව ඇතුලු සන්ධාන හමුදාවල ක්‍රියාකාරිත්වයට විරෝධය පාමින් ඉරානයේ බ්‍රිතාන්‍ය තානාපති කාර්යාලය අසළ පෙරේදා සිව් වැනි වතාවටත් සිය ගණනක් දෙනා උද්ඝෝෂණවල නිරත වූහ.
අමෙරිකාව සහ බ්‍රිතාන්‍යයට මරණය` යනුවෙන් සටන් පාඨ කියමින් උද්ඝෝෂණයට එක්වූ සිසුන් බ්‍රිතාන්‍ය තානාපති කාර්යාලය දෙසට තක්කාලි සහ රතිඤ්ඤා දමා ගැසූ බැව් සිද්ධිය ඇසින් දුටුවෝ පැවසූහ.
ටෙහෙරාන් නුවර බ්‍රිතාන්‍ය තානාපති කාර්යාලය වසා දමා තානාපතිවරයා පළවා හැරිය යුතු බවට උද්ඝෝෂකයන් දිගින් දිගටම අවධාරණය කළ බවද වාර්තා වි තිබිණි.
- රොයිටර්
</ART>
<ART>
පාසල් දින නියමයක් නොමැතිව වසා දමන්නැයි මාඕවාදීන්ගෙන් නියෝග
කත්මණ්ඩුහිදීය
පෞද්ගලික පාසල්වල ගාස්තු පහත හෙලන බවට පසුගිය වසරේ රජය විසින් දුන් ප්‍රතිඥාව ක්‍රියාවට නංවන්නැයි ඉල්ලා සිටිමින් ලබන ජූනි 06 වැනිදා සිට දින නියමයක් නොමැති වර්ජනයක් අරඹන්නැයි නේපාලයේ මාඕ කැරලිකරුවන්ට සම්බන්ධ සමස්ත නේපාල ජාතික ස්වාධීන විප්ලවීය ශිෂ්‍ය සංගමය නිවේදනයක් නිකුත් කරමින් එරට සියලුම පාසල් සිසුන්ගෙන් ඉල්ලීමක් කර තිබේ.
නේපාල අධ්‍යාපන අමාත්‍යාංශ ආරංචි මාර්ග සඳහන් කරන්නේ මෙම වර්ජනය ක්‍රියාත්මක වුවහොත් රට පුරා පිහිටි 38757 ක් වන පාසල්වල ලක්ෂ 54 ක් පමණ වන සිසුන්ගේ අධ්‍යාපන කටයුතු ඇනහිටින බවයි.
නේපාල රාජාණ්ඩුවට එරෙහිව එරට විපක්ෂ කණ්ඩායම් විසින් පසුගිය මාස කිහිපය තිස්සේ ක්‍රියාත්මක කළ විරෝධතා ව්‍යාපාරවලදී ද ප්‍රමුඛත්වය ගෙන ක්‍රියා කළ එරට ශිෂ්‍ය සංවිධාන මෙම වර්ජනය ක්‍රියාත්මක කළහොත් එරට දැනට පවතින අවුල් සහගත තත්ත්වය වඩාත් බරපතල මුහුණුවරක් ගනු ඇතැයි ප්‍රකාශ වී තිබේ.
ඒ.එෆ්.පී.
</ART>
<ART>
මුළු ලෝකයම අවුල් කරන්නේ බුෂ් සහ බ්ලෙයාර්'
ලෝක බලවතුන්ට මුගාබේ දෙහි කපයි
ලන්ඩනයේ දී
 'ලොවම මුලා කරන' අමෙරිකානු ජනාධිපති ජෝර්ජ් ඩබ්. බුෂ් හා 'පිස්සු වැඩ කරන' බ්‍රිතාන්‍ය අගමැති ටෝනි බ්ලෙයාර් මුළු ලොවම අවුලෙන් අවුලට පත්කැර ඇතැයි දිගින්් දිගටම චෝදනා කරන සිම්බාබ්වේ ජනාධිපති රොබට් මුගාබේ මෑතකදී ඔහු අප්‍රිකානු ආඥාදායකත්වයේ ආදර්ශයක් වැනි යැයි පැවසූ ද. අප්‍රිකානු රදගුරු ඩෙස්මන්ඩ් ටුටු ද විවේචනයට ලක් කළේය. 'ස්කයි නිව්ස්' රූපවාහිනී සේවය සමග සිදුකළ සම්මුඛ සාකච්ඡාවකදී මේ බව ප්‍රකාශ කරන මුගාබේ බ්‍රිතාන්‍ය අගමැතිවරයා 'තමා සුපිරි මානවයකු සේ සලකා ගනිමින් සෙස්සන් දෙස අවඥාවෙන් බලන්නෙකු' බව සඳහන් කළේය.
 'බුෂ් ඉරාකය සම්බන්ධයෙන් ලොවම මුලාකර තිබෙනවා. ඉරාකයට පහරදීමට තීරණය කිරීමෙන් වැරැද්දක් සිදු කැර ඇති බව ඔවුන් දන්නවා. ඉරාකයේ සමූහ ඝාතන අවි ඇති බව පවසමින් ඔවුන් බොරුවෙන් ලොවම මුලා කළා' යැයි ඔහු පැවසීය. බ්ලෙයාර් තවමත් කටයුතු කරන්නේ සිම්බාබ්වේ රාජ්‍යය බ්‍රිතාන්‍ය යටත් විජිතයක් ලෙස සලකා බවත් ඒ අනුව එරට කටයුතු පාලනයට ප්‍රයත්න දරන බවත් ඔහු වැඩිදුරටත් පැවසීය. බ්ලෙයාර් ගේ 'පිස්සු වැඩ' නිසා ලොවම අවුල් වී ඇති සැටි කාටත් පෙනේ යැයිද ඔහු කීය.
 'මා ජනාධිපති ලෙස තේරී පත්වීම ගැන බ්ලෙයාර් විරුද්ධ වුණා. සිම්බාබ්වේ රාජ්‍යය අවනීතිය රජයන ප්‍රජාතන්ත්‍රවාදී නොවන නීතියේ ආධිපත්‍යය හා මානව හිමිකම් ගරු නොකරන රටක් බව ඔහු සෙසු ලෝකයාට ප්‍රකාශ කළා. මේ සියල්ලම අමූලික බොරු' යැයි ද ඔහු කියා සිටියේය.
ද. අප්‍රිකානු අගරදගුරු ඩෙස්මන්ඩ් ටුටු ගැන පවසා ඇත්තේ ඔහු කෝපාග්නියෙන් වෙළුණු නපුරෙකු බවය. එපමණක් නොව ටුටූ අප්‍රසන්න පුංචි රදගුරුවරයෙක් පමණක් බවද ඔහු පැවසීය.
මෙසේ ලෝක නායකයන් කීපදෙනෙකුම දැඩි විවේචනයට ලක්කළ ඔහු තමා සංවිධිත ප්‍රචණ්ඩ ක්‍රියාවන් හා නියැලෙන බවට නැගෙන විපක්ෂ චෝදනා ප්‍රතික්ෂේප කළේය. තරුණ කඳවුරු මුවාවෙන් විපක්ෂය මැඬලීමට තරුණ කොටස් පුහුණු කරන්නේ යැයි නැගී ඇති චෝදනාව පිළිකෙව් කළ ඔහු තරුණ කඳවුරු ජාතික සේවාවක් බවත් තරුණයන්ගේ හැකියාවන් හැම අතින්ම වර්ධනය කළ යුතු අතර ඔවුන් ජාතික හැඟීමෙන් යුත් සිම්බාබ්වේ වැසියෝ බවට පත්කළ යුතු බවත් කියා සිටියේය.
මේ අතර සිම්බාබ්වේ රාජ්‍ය සාගතයට ගොදුරු වී ඇති රටක් ලෙස දක්වන මතය ප්‍රතික්ෂේප කරමින් මේ වසරේ අති විශාල ධාන්‍ය අස්වැන්නක් ලැබී ඇති බවත් සිම්බාබ්වේ ජනතාව සාගින්නේ නොපෙළෙන අතර ආධාර ලබාදිය යුත්තේ එවන් සාගින්නේ පෙළෙන රටවලට බවත් ඔහු පැවසීය. ඒ සමගම යළිත් වතාවක් ජනාධිපති ධුරය හෙබවීමට අදහසක් නැති අතර වත්මන් ධුර කාලයේ කෙළවර ලේඛන කලාවට නැඹුරු වන බවද කීවේය.
ඒ. එෆ්. පී. - රොයිටර්
</ART>
<ART>
පලස්තීන නිවාස විනාශය ජර්මන් නාසි අපරාධවලට සමානයි
ඊශ්‍රායල් අධිකරණ ඇමති කියයි.
ජෙරුසෙලමේදීය
පලස්තීනුවන් 42 නෙකු ඝාතනය කරමින් හා නිවාස 35 ක් බිමට සමතලා කැරෙමින් පසුගියදා පලස්තීන රෆා සරණාගත කඳවුරේදී සිදු කැරුණු ඊශ්‍රායල් මෙහෙයුම දෙවන ලෝක යුද්ධයේ දී යුදෙව්වන් සමූල ඝාතනය කැරෙමින් සිදු කැරුණු නාසි අපරාධවලට සමාන බව ඊශ්‍රායලයේ ජ්‍යෙෂ්ඨ කැබිනට් ඇමතිවරයෙකු පවසා තිබේ.
ඔහු අධිකරණ ඇමති යෝසෙෆ් ලැපිඩ් ය. දෙවන ලෝක යුද්ධයේ දී නාසි සමූලඝාතනයකින් දිවි බේරාගත් ඔහු, පලස්තීන නිවාස විනාශය වහා නැවැත්විය යුතු බව කීවේය. ඊට අදාල ප්‍රතිපත්තිය අමානුෂික වූවක් බව පෙන්වා දෙන ඔහු, එය ජාත්‍යන්තර අධිකරණය හමුවේ ඊශ්‍රායලයට යුද අපරාධ චෝදනා එල්ල වීමට මුල් වියහැකි බවද කියා ඇත. විනාශ කළ පලස්තීන නිවසක සුන්බුන් අතර ඇවිදිමින් බෙහෙත් කුප්පියක් සොයන මහළු කතක් වීඩියෝ පටයක දැක්මෙන්, දෙවන ලෝක යුද්ධයේ දී නාසි සමූල ඝාතන මැද නිවසින් පන්නා දැමුණු සිය මිත්තනිය සිහිපත් වූ බව ඔහු කියා තිබේ. මේ අතර ඊශ්‍රායල් හමුදා රෆා ප්‍රදේශයේ භට සංඛ්‍යාව අඩු කැර ඇතත් මෙහෙයුම දිගටම සිදු කරන බව කියා ඇත. අගමැති ෂැරෝන් ද ලැපිඩ් ගේ ප්‍රකාශය පිළිගත හැක්කක් නොවන බව කියා ඇත.
රොයිටර්
</ART>
<ART>
අරාබි සංගම් සමුළුව සාමාජික රටවල ප්‍රජාතන්ත්‍රවාදය තහවුරු කිරීමට රාජ්‍ය නායකයන්ගෙන් ප්‍රතිඥා
ටියුනිස්හිදී
අරාබි රටවල ප්‍රජාතන්ත්‍රවාදය දිරිගන්වන අතර දේශපාලන හා රාජ්‍ය කටයුතුවල පොදු සහභාගිත්වය ව්‍යාප්ත කරන බවක් කාන්තා අයිතීන් වඩවඩා බලගන්වමින් සිවිල් සමාජය පුළුල් කරන බවත්, සාමාජිකයන් 22 කගෙන් සමන්විත 'අරාබි සංගමය' පෙරේදා සිය අවසන් ප්‍රකාශනයෙන් සපථ කැර ඇත්තේ දෙදින මුළුවක් නිමවමිනි.
මෙහි දී අරාබි සංගමයට අයත් විදේශ ඇමතිවරු මෙම සංශෝධන ක්‍රියාවලිය සඳහා අනුමැතිය ලබා දුන් අතර රාජ්‍ය නායකයින් ඊට පුද්ගලිකව අනුමැතිය ලබාදීමක් සිදු විය යුතු නැතිබව තීරණය කැරී තිබේ.
සමුළුවේ අවසානයේ දී රාජ්‍ය නායකයින් කීප දෙනෙකු රැඳී සිටිය අතර සමුළු වැඩපිළිවෙලට විරෝධය පාමින් ලිබියානු ජනාධිපති මුවමර් ගඩාෆි සෙනසුරාදා ම පිටව ගොස් තිබිණ.
සමුළුව අවසානයේ ටියුනිස් ප්‍රකාශනය නිකුත් කැරුණු, අතර අරාබි ජනමතය සෑහීමකට පත්වන අන්දමේ ක්‍රියාවලියක් ඉරාකයේ හා පලස්තීනයේ සිදුව නැතැයි ඉන් කියැවිණ. එ. ජා. සම්මුතීන්ට අනුකූල නොවන ලෙස සිදු කැරෙන අරාබි - ඊශ්‍රායෙල් ගැටුම් විසඳීමේ ප්‍රයත්න පිළිනොගන්නා බව කී ඔවුන් අමෙරිකානු සම්බාධකවලට ගොදුරුව ඇති සිරියාවට සහයෝගය පල කැර තිබේ. ඉරාකයේ ජනතාවට බලය පැවරීම කඩිනම් විය යුතු අතර එ. ජා. සංවිධානය එහි ප්‍රමුඛ භූමිකාවක නියැලිය යුතු බව ද ඔවුන් පෙන්වා දී ඇත.
රොයිටර්
</ART>
<ART>
දැඩි අධිෂ්ඨානයෙන් යුක්තව ත්‍රස්තවාදයට එරෙහිව සටන් වදිනවා
පළමු කැබිනට් රැස්වීමේදි ඉන්දීය අගමැති කියයි
නවදිල්ලියේ දී
කෘතහස්ත දේශපාලනඥයින්ගෙන් හෙබි ඉන්දීය නව රජය, ඊයේ සිට ක්‍රියාත්මක විය. පෙරේදා සවස 71 හැවිරිදි අගමැති මන්මෝහන් සිං රජයේ ප්‍රමුඛ අමාත්‍යාංශ කොංග්‍රස් පක්ෂයේ ප්‍රවීනයන් වෙත ලබා දුන් අතර සෙසු කැබිනට් ඇමතිවරුන්ට ද අදාළ අමාත්‍යාංශ පැවරීය.
පළමු කැබිනට් රැස්වීම ඇරඹීමටත් මත්තෙන් ඉන්දු කාශ්මීරයේ ඉස්ලාමීය කැරලිකරුවන් විසින් බිම්බෝම්බ පුපුරුවාලීමෙන් ඉන්දිය සෙබළුන් 28 දෙනෙකු ඝාතනය කැර තිබුණු අතර රැස්වීමේදී ඔවුහු මේ ක්‍රියාව හෙළා දුටහ.
මෙහිදි දැඩි අධිෂ්ඨානයෙන් යුතුව ත්‍රස්තවාදයට එරෙහිව සටන් වදින බවටත් මූලික ගැටළු සඳහා සාමකාමි විසඳුම් ලබාදීමට යොමුවන බවටත් අගමැති මන් මෝහන් සිං සපථ කළේය. අගමැති මන් මෝහන් සිං සිය මුදල් ඇමති ලෙස පත් කැර ඇත්තේ පලානිඅප්පන් චිදම්බරම්ය. ව්‍යාපාරික ලෝකයේ ප්‍රසාදයට පාත්‍රව ඇති ඔහු 1996 - 1998 දක්වාද මුදල් ඇමති ධූරය දරා ඇත. ඉන්දීය කැබිනට් මණ්ඩලයේ මානව සම්පත් ඇමති ධූරය පාසල් කටයුතු ද ආවරණය කැරෙන පරිද්දෙන් අර්ජූන් සිං ට හිමිව ඇත. අධ්‍යාපනයේ වෙනස්කම් ඇති කරන බව ඔහු කීවේ හින්දු ජාතිකවාදීන් එය අවුලක් බවට පත් කොට ඇතැයි චෝදනා කරමිනි. සුළුතර ආගමික කොටස් ගරහමින් ඉතිහාසය විකෘති කොට ඇති බවට කොංග්‍රස් නායකයින් පූර්ව රජයට චෝදනා කැර තිබිණ. නව ආරක්ෂක ඇමතිවරයා, ප්‍රනාබ් මුඛර්ජිය. සමාජීය සමගිය සුරකින බවට ඔහු පොරොන්දු වී තිබේ. ජන කොටස් අතර කැලඹිලි නොතිබිය යුතු අතර එවන් තත්ත්ව පවතීනම් වහා ඒවා පරාජය කළ යුතු බව ඔහු කියා ඇත. ඇමතිවරුන් 28 කින් සමන්විත කැබිනට් මණ්ඩලයේ එකම ඇමතිවරිය වන්නේ සමාජ සාධාරණත්වය හා බලගැන්වීමේ අමාත්‍යාංශය හිමි මීරා කුමාර්ය. විදේශ ඇමතිධූරය පැවරී ඇත්තේ 73 හැවිරිදි නට්වාර් සිංටය. ඔහු පූර්ව රජයේ අමෙරිකානු හිතවාදී පිළිවෙත දැඩි සේ දෝෂ දර්ශනයට ලක් කළ අයෙකි. මේ සියල්ල මැද අගමැති සිං හා පකිස්තාන ජනාධිපති පර්වේස් මුෂාරෆ් අතර දුරකතන සංවාදයක් සිදුවිය. විනාඩි 20 ක පමණ වූ මෙම සංවාදයේ දී දෙරට අතර සබඳතා වර්ධනයට හා සාම ක්‍රියාවලිය ඉදිරියට ගෙන යාමට ගිවිස ගැනිණ.
ඒ. එෆ්. පී.
</ART>
<ART>
ජර්මන් ජනාධිපති පදවිය හෝස්ට් කොහ්ලර්ට
බර්ලින්හි දී
පශ්චාද්ක් යුද ජර්මනියේ නමවැනි ජනාධිපති ලෙස හිටපු ජා. මු. අරමුදල් ප්‍රධානී හෝස්ට් කොහ්ලර් විශේෂිත ෆෙඩරල් ඡන්ද මණ්ඩලයකින් පෙරේදා තෝරා ගැනිණ. නාසි යුගයේදී හමුදාවෙන් පලාගිය නාවිකයන්ට මරණ දඬුවම ලබාදුන් විනිසුරුවරයකු වන හැන්ස් ෆිල්බින්ගර් ගේ සහභාගිත්වය නිසා ජනාධිපති තේරීමේ ඡන්ද විමසීම අර්බුදයකට මැදිව තිබිණ. කෙසේ වෙතත් විපක්ෂ ක්‍රිස්තියානි ප්‍රජාතන්ත්‍රවාදී හා ඔවුන්ගේ නිදහස් ප්‍රජාතන්ත්‍රවාදී හිතෛෂීන් විසින් ජනාධිපති අපේක්ෂක ලෙස නම් කැරුණු හෝස්ට් කොහ්ලර් ඉකුත් මාර්තු මස එතෙක් ජා. මු. අරමුදලේ ඔහු දැරූ කළමනාකාරිත්ව අධ්‍යක්ෂ ධුරයෙන් ඉවත්ව තරගයට ඉදිරිපත් වූ අතර 1204 ක ඡන්ද මණ්ඩලයේ ඡන්ද 604 දිනා ගැන්මට සමත් විය. පාර්ලිමේන්තු මන්ත්‍රීන් හා ෆෙඩරල් ප්‍රාන්ත 16 ක නියෝජිතයන්ගෙන් මෙම ඡන්ද මණ්ඩලය සමන්විත වූ අතර අර්බුදයට මුල් වූ නාසි විනිසුරු හැන්ස් ෆිල් බින්ගර් ද ක්‍රිස්තියානි ප්‍රජාතන්ත්‍රවාදී නියෝජිතයෙකු ලෙස ඊට සහභාගි වී තිබිණ. කෙසේ වෙතත් මෙම ඡන්ද විමසීමේදී චාන්සෙලර් ගර්හාඩ් ෂ්‍රෝදර් ගේ අපේක්ෂක ගෙසින් ස්කුවන් ලබාගත්තේ ඡන්ද 549 ක් පමණය.
රොයිටර්
</ART>
<ART>
අමෙරිකාවේ චෝදනාව චලාබ් ප්‍රතික්ෂේප කරයි
වොෂින්ටනයේදී
අමෙරිකානු රහස් ඉරානයට ලබා දුන්නේය' යන චෝදනාව මත සිය මූලස්ථනය අමෙරිකානු සෙබලුන්ගේ වැටලීමට ලක්වීමෙන් අපවාදයට ලක්ව සිටින ඉරාක අන්තර් පාලක සභාවේ සභික අහමඩ් චලාබි ඔහුට එරෙහි චෝදනාව ප්‍රතික්ෂේප කරමින් එම චෝදනාව එල්ල කරන සී. අයි. ඒ. ආයතනයට කොංග්‍රසය හමුවේ සංවාදයට පැමිණෙන ලෙස අභියෝග කැර තිබේ. චෝදනාව අසත්‍ය හා ව්‍යාජ වූවක් බවත් මෙය මඩගැසීමක් බවත් චලාබි කියා ඇත. ඉරාන විදේශ අමාත්‍යාංශයෙන්ද ප්‍රකාශ වී ඇත්තේ චලාබිගෙන් හෝ ඉරාක පාලක සභාවේ වෙනත් කිසිවකුගෙන් හෝ ඔවුන් තොරතුරු ලබාගැන්මක් සිදුකැර නැති බවය.
සී. අයි. ඒ. ආයතනය ඉරාක ජාතික කොංග්‍රසයට අයත් කොටස් දෙස සැකයෙන් බලන අතර එහි අධ්‍යක්ෂ ජෝර්ජ් ටෙනට් විසින් මේ ව්‍යාජ චෝදනාව ඉදිරිපත් කැර ඇති බව පවසන චලාබි ඔහු කොංග්‍රසයට පැමිණෙන්නේ නම් තමාද පැමිණ සියලු කරුණු අනාවරණය කරන බවත් එහිදී කොංග්‍රසයට තීරණයක් ගත හැකි වනු ඇති බවත් කියා තිබේ.
රොයිටර්
</ART>
<ART>
සූඩාන ගැමියන් 56 දෙනෙකු අරාබි සටන්කාමීන් අතින් මරුට
නයලා හිදී
බටහිර සුඩානයේ ඩාෆර් ප්‍රදේශයේ ගම්මානයකට කඩා වැදුණු අරාබි සටන්කාමීන් විසින් එහි ගැමියන් 56 දෙනෙකු පමණ පෙරේදා ඝාතනය කැර ඇත. ඩාෆර් ප්‍රදේශයේ අරගලකාරිත්වය සංසිඳී සන්සුන් වී ඇති බව රජය ප්‍රකාශ කළේ දැනට සතියකට පෙරදීය. 'ජන්ජාවීඩ්' නම් මෙම සටන්කාමීන් අබු රාජිල් ගම්මානයට කඩා වැදී ඇත්තේ අසුන් හා ඔටුවන් පිටින් මෙන්ම වාහන වලින්ද පැමිණීමෙනි. ඔවුන් වෙඩි තැබීමට පටන් ගැනීමත් සමග ගම්මු දිවි බේරා ගැනීමට දුව ගිය අතර නිවාසවලට ගිනි තැබූ ඔවුන් දුවනා පුද්ගලයන් හඹා ගොස් ඝාතනය කැර ඇති බව දිවි බේරාගත් අය පවසති. 56 දෙනෙකු මිහිදන් කළ බවත් ඉන් 40 ක්ම එකම වලෙක ලූ බවත් ඔවුහු කියති.
රොයිටර්
</ART>
<ART>
ලොකු අයියාගේ මැතිවරණ පාඩම
දේශයක් පාලනය කරන නායකත්වයේ වෙනසක් ඇතිවීම එම දේශයට තීරණාත්මක සිදුවීමකි. කෙටි හෝ දීර්ඝ හෝ පාලනයකින් පසු පාලකයන් මාරු කර දමන්නේ ජනතා අපේක්ෂා බිඳ වැටීමෙන් අනතුරුවය. මේ සමඟ ම පත් කරන අලුත් පාලනය කෙරෙහි බලාපොරොත්තු ගොන්නක් තබා ගැනීම ද සිදු වේ. ඒ පාලනය තමන් ගැන නොබලනවාය යන්න දැනුණු පසු තම තීරණය, කිසිවකු බලාපොරොත්තු නොවූ අයුරින් වෙනස් කර දැමීමට ද ඔව්හු පසුබට නොවෙති. මේ වෙනස් කර දැමීම කැරැලි මඟින් හෝ විප්ලවයක් මඟින් හෝ ප්‍රජාතන්ත්‍රවාදීව හෝ සිදුවිය හැකි ය. එහෙත් පාලකයන් හමුවේ අසරණ වන ජනතාව තමන්ගේ එක ම ප්‍රජාතන්ත්‍රවාදී ආයුධය වන, ඡන්දය සලකුණු කරන පැන්සල් කොටය භාවිත කර, තම නිහඬ විප්ලවය කරති. අපට ආසන්නතම නිදසුන වන්නේ ඉන්දීය මැතිවරණයේ දී ජනතාව වජ්පායි ආණ්ඩුවට ලබා දුන් තීන්දුවයි. ඔව්හු වසර හයක් (6) ඉන්දියාව පාලනය කරමින්, ඉන්දියාව නව මාවතකට ගෙන ඒමට වෙර දැරූ භාරතීය ජනතා පක්ෂයට, පරාජය අත්පත්කර දුන්හ. ඉන්දියාවේ පසුගිය පාලනය හා මැතිවරණ ක්‍රියාදාමය හා අවසානයේ ලද ප්‍රතිඵලය දෙස බැලීමේ දී එය මුළු කලාපයේ අනිකුත් ආණ්ඩුවලට ද අලුතින් යමක් හිතන්නට සලස්වන පාඩමකි. එය බලයේ සිටින ආණ්ඩුවලටත්, බලය පැවරීමට සිටින ආණ්ඩුවලටත් පාඩමක් උගන්වයි. එනම් කුමන ක්‍රියාදාමයක් ගෙනැ ගිය ද, ගමේ සිටින ගැමි ජනතාව අමතක කර බලයේ රැඳෙන්නට නොහැකි බව ය. මෙය අප රටේ පැවැති අප්‍රියෙල් මැතිවරණයෙන් ද මනාව ඔප්පු විණි.
දකුණු ආසියානු කලාපයේ විශාල ම හා බලවත් ම රට ඉන්දියාවයි. කලාපයේ 'ලොකු අයියා' යන අන්වර්ථ නාමයෙන් ද ඉන්දියාව හඳුන්වන්නේ කලාපයේ බලවත් ම රට වන බැවිනි. එම දේශයේ මැතිවරණ ප්‍රතිඵලවලින් කලාපයේ බලයේ සිටින ආණ්ඩුවලටත්, බලයට ඒමට බලාපොරොත්තුව සිටින පක්ෂවලටත් හොඳ පාඩමක් උගන්වයි.
භාරතීය ජනතා පක්ෂයේ නායක හිටපු අගමැති අතල් බිහාර් වජ්පායි මහතා සිය පාලන කාලය තුළ ඉන්දියාව අලුත් මාවතකට අවතීර්ණ කරලීමට උත්සහ ගත් නායකයෙකි. ලෝක බැංකුව, ජාත්‍යන්තර මූල්‍ය අරමුදල හරහා අලුත් ආර්ථික ප්‍රතිසංස්කරණ සමඟ තොරතුරු තාක්ෂණය ව්‍යාප්ත කරලීම, න්‍යෂ්ටික හා ඳසයිල් අත්හදා බැලීම්, ජම්මු - කාශ්මීර් අර්බුද හමුවේ පකිස්ථානය සමඟ ඍජු සාම සාකච්ඡා ඇරඹීම පමණක් නොව සුබදායී ලෙස සාමය දෙස බැලීම ආදී කරුණු රැසක් ඔහුගේ පාලන සමය තුළ ඉස්මතු විය. වජ්පායි මහතා මැතිවරණයකට ගියේ ද පස් මහ බැලුම් බලා තමන්ට වඩාත් වාසිදායක යැයි හැඟෙන අවස්ථාව සැලකිල්ලට ගනිමිනි. ඉන්දීය ආණ්ඩුවේ කාලය නිම කොට මැතිවරණයට යාමට නිල වශයෙන් නියමිතව තිබුණේ 2004 – ඔක්තෝබර් මාසයේය. එහෙත් මහා මැතිවරණය මාස හයකට ඉස්සරහට ගනු ලැබුවේ පෙරමඟ සුබ ලකුණු සැලකිල්ලට ගනිමිනි.
පෙර මඟ ලකුණු ශුභ වුණත් ගමන අසුභයි
ලෝකයේ ලොකුම ප්‍රජාතන්ත්‍රවාදී රට වන ඉන්දියාවේ පක්ෂ විසි හතරකින් සමන්විතව වජ්පායිගේ හවුල් ආණ්ඩුව තුළ විවිධාකාර ප්‍රශ්න තිබුණත් එම අභියෝගවලට ඔහු මුහුණ දුන්නේය. ඔහුගේ ප්‍රතිරූපය ඉන්දියාව තුළ ගොඩ නැඟී තිබුණේ ද ජනප්‍රිය අගමැතිවරයකු ලෙසිනි. සමීක්ෂණ වාර්තාවලින් පෙන්වූයේ ද වජ්පායි ආණ්ඩුවේ ජයග්‍රහණයේ ලකුණු ය. දේශපාලන විචාරකයන්ගේ මතය ද එයම විය. එපමණක් නොව පොදුවේ ගත් කල කලාපයේ අනෙකුත් රටවල දේශපාලන අංශවල මතය ද වූයේ වජ්පායිගේ ජයග්‍රහණ ය යි.
වජ්පායි, ආණ්ඩුව විසුරුවා හැරියේ ද නිකම්ම නිකන් නොවේ. 2003 දෙසැම්බර් මාසයේ ප්‍රදේ හතරක පැවැති මැතිවරණයෙන් නවදිල්ලි මහා නාගරික ප්‍රදේශය හැර ඉතිරි ප්‍රදේශ තුන ම ජයගත්තේ ඔහුගේ භාරතීය ජනතා පක්ෂය යි. මේ අනුව ජය සලකුණු ස්ථිර විය. ජය ලබන්නේ කවර ප්‍රමාණයකින් ද යන්න අපැහැදිලි වුව ජය නියත බව පෙනිණි.
</ART>
<ART>
ලොකු අයියාගේ...
එපමණක් නොව කාලගුණයෙන් ද ලැබුණේ යහපත් ප්‍රතිචාරයකි. එනම් නිසි කලට වැසි ලැබී අස්වනු සාරවත් විය. මේ පරිසරය ද සැලකිල්ලට ගනිමින් මැතිවරණයක දී ජය පරිසරයක් ලබා ගැනීමට, වක්‍රව උදව් වේය යන අපේක්ෂාව ද ඇතිවිය. තවත් මාස 6 ක් අගමැති පුටුවේ සිටින්නට වරම් තිබුණ ද ජය ලකුණු සලකා ආණ්ඩුව විසුරුවා හැරියේය. එහෙත් භාරතීය ජනතා පක්ෂය පරාජයට පත් වූයේ සියලු අනාවැකි, කණපිට පෙරළමිනි. මෙයට බලපෑ ප්‍රධාන හේතු සාධක කවරේ ද? මීට මාසයකට පෙර අප රටේ දක්නට ලැබුණු ප්‍රතිඵලවලට හේතු වූ කරුණු කාරණා සමඟ, ඉන්දියානු පරාජයේ හේතු ද කොතරම් දුරට ගැළපේ ද?
අතල් බිහාරි වජ්පායි මහතාගේ ආණ්ඩුවේ ප්‍රධාන තේමාව වූයේ “දිදුලන ඉන්දියාව“ <FRWD>(Indian Shine)</FRWD> යන්නය. මේ ගමනේ සාර්ථක ප්‍රතිසංස්කරණ, නව තාක්ෂණයේ අනුහස ආදිය සමඟ ඉන්දියාව අලුත් මඟකට යොමු කිරීමේ සැලැස්මක් විය. පසුගිය දෙවසර තුළ එක්සත් ජාතික පෙරමුණු ආණ්ඩුව යටතේ අප රටට ද තේමාවක් පැවැතිණි. එනම් ”යළි පුබුදමු ශ්‍රී ලංකා” <FRWD>(Reganing Sri Lanka)</FRWD> යන්නයි. ඉන්දියාව බැබළවීමත්, ශ්‍රී ලංකාව යළි පිබිදවීමත් යන වැඩසටහන්වල මහා පරිමාණ යෝජනා සැලැසුම් තිබිණි. ඒවා ක්‍රියාත්මක වීම ද ඇරඹිණි. දෙරටේ ම සංඛ්‍යාත්මකව ආර්ථිකය වර්ධනය ධනාත්මකව ඉහළට ගමන් කරන බවට වාර්තා පළ විය. එහෙත් ඉන්දියාවේ බැබළුණේත්, ශ්‍රී ලංකාවේ යළි පිබිදුණේත් ජනතාවගෙන් කීයෙන් කීදෙනකුට ද?
ඉන්දියාවේ ජනගහනයෙන් 86% ක්ම එක් දවසකට උපයන්නේ ඇමරිකානු ඩොලරයකටත් වඩා අඩු මුදලකි. එනම් ඉන්දියානු රුපියල් 50/- ටත් වඩා අඩු ආදායමකි. (මෙය ශ්‍රී ලංකාවේ මුදලින් නම් රුපි. 100/- ට අඩු මුදලකි.) මේ ගණන් මිණුම් මතුකර පෙන්වන්නේ ද ලෝක බැංකු වාර්තාය. ඉන්දියාවේ ජනගහනයෙන් 70% ක් යැපෙන්නේ කෘෂිකර්මාන්තයෙනි. විරැකියාව ද අතිමහත්ය.
මේ ජනකොටස් බබළවන්නට සාර්ථක හා ඵලදායි වැඩ සටහන් ´දිදුළන ඉන්දියා` වැඩ සටහනින් නොලැබුණු බව විචාරකයෝ පෙන්වා දෙති. දිදුළන්නට වූයේ මුදල් හදල් පවතින සමාජයමයි. ඔව්හු සැම දා බැබළෙති. ඇතැම් විචාරකයන් පෙන්වා දෙන පරිදි ඉන්දියාවේ ඉහළ ධනපති සමාජයේ පවුල්වල විවාහ මංගල උත්සව වැනි සුවිශේෂි අවස්ථාවල වියපැහැදම් කරන්නේ රුපියල් මිලියන ගණනිනි. ඇතැම් මංගල උත්සවවල් අවස්ථාවල දී රුපියල් ලක්ෂ ගණන් වැය කරමින් ටජ්මහල් ආකෘති සාදවා පසුදින කඩා දමන අවස්ථා ද ඇත. එවැනි මුදල් සම්භාරයක් වියපැහැදම් කිරීමට කොතරම් මුදල් කන්දරාවක් ඔවුනට එක්රැස් වනු ඇත් ද? පසුගිය කාලයේ මෙවැනි අති උත්කර්ෂවත් විවාහ මංගල්‍යයක් ගැන ඉන්දියාවේ ඉමහත් ආන්දෝලනයක් ඇතිවිණි. එනම් දකුණු ඉන්දියාවේ තමිල්නාඩු ප්‍රාන්තයේ මහ ඇමැතිනි ජයලලිතාගේ හදාගැනීමට ගත් දරුවාගේ විවාහ මංගල උත්සවය පැවැත් වූ උත්කර්ෂවත් ආකාරයයි. ඇය කෝටි ගණනින් මුදල් උපයා ගන්නේ කෙසේද යන්න විවාදයටත්, විමර්ශනයටත් ලක් විය. මේවා සරල නිදසුන් කිහිපයක් පමණි. ඉන්දියාවේ ද ආදායමින් වැඩි කොටසක් යන්නේ අතළොස්සක් දෙනකු වෙත යි.
විදේශ විත්ති විචාරකයකු වන මොහාන් සමරනායක මහතා පෙන්වා දෙන පරිදි ඉන්දියාවේ ඉහළ ම පුටුවේ ලබන ප්‍රධාන විධායක නිලධරයා ලබන වාර්ෂික ආදායමත් පහළම ආදායමක් ලබන කෘෂිකාර්මික ක්ෂේත්‍රයේ කුලී කම්කරුවාගේ වාර්ෂික ආදායමක් අතර පරතරය තිස් දහසකට එකකි. (30,000 ට 1 කි.) එහෙත් බටහිර ආර්ථික විශේෂඥයන්ගේ මතයට අනුව යම් රටක ආදායම් විෂමතාව දහසකට එකක් නම් එය ඉතා නරක තත්ත්වයකි. මේ අනුව ඉන්දියාව තුළ ආදායම් විෂමතාව කොතරම් ලොකු පරතරයක් ද යන්න පැහැදිලි වේ ඉන්දියාව දිදුළා තිබෙන්නේ ඉතා ම ස්වල්ප දෙනකුට බව ඉන් මනාව පෙනී යයි. ඔවුනට නම් නව ප්‍රතිසංස්කරණ ඔස්සේ ද දිදුළන්නට අවකාශය තිබිණි. එහෙත් එදිනෙදා වේල පිරිමසා ගන්නා ජනතාවට මේ ආර්ථික ප්‍රතිසංස්කරණවල මහිමය ළඟා වූයේ නැත. ඔවුනගේ ජීවිත තත්ත්වය ඉහළ ගියේද නැත.
</ART>
<ART>
හෙඩිම නැත
ගම්බද ජනතාවගේ මූලික ප්‍රශ්න විසැඳුම් නො ලබා එලෙස ම පැවැතිණි. කුමන ආර්ථික වැඩ සටහන් කලඑළි බැස්සත් ඔවුන්ගේ ජීවන තත්ත්වය ඉහළට එසැවීමක් සිදු නොවිණි. වජ්පායි යුගයේ ආර්ථික ප්‍රතිසංස්කරණ සමඟ ඉන්දියානු ආර්ථිකය සංඛ්‍යාත්මක වශයෙන් වර්ධනය වන බව වාර්තා විය. ශ්‍රී ලංකාවේ ද රනිල් යුගයේ ආර්ථික ප්‍රතිසංස්කරණ හමුවේ ආර්ථිකය සෘණ සිට ධන අගයකට පැමිණි බව වාර්තා විය. එය යහපත් ප්‍රවණතාවකි. එහෙත් සාමාන්‍ය ජන ජීවිතයක් හෙවන කුලීකරුවාගේ රජයේ සේවකයාගේ හාා ගැමියාගේ ජීවිතවලට ආර්ථික වර්ධනය දැනුණේ නැත. දෙරටේ ම ආණ්ඩු දෙක ප්‍රතික්ෂේප වූයේ ගම්බද ජනතාව අතිනි. ඊට හේතු වූයේ වාර්තාවල සටහන් වන ආර්ථික වර්ධනය වේගය සාමාන්‍ය ජනතාවගේ පසුම්බියට නොදැනීමයි.
ලෝක බැංකු අවවාද
'දිදුළන ඉන්දියාව' සැලැස්ම යටතේ ලෝක බැංකු උපදෙස් ජාත්‍යන්තර මුල්‍ය අරමුදලේ අවවාද අනුශාසනා යටතේ කටයුතු කිරීමට වජ්පායි මහතාට ද සිදුවිය. 'යළි පුබුදමු - ශ්‍රී ලංකා' යටතේ රනිල් වික්‍රමසිංහ මහතාට ද එම තත්ත්වයට මුහුණ දීමට සිදුවිය. ඉන්දියාවේ ලොකු ම සේවය ලෙස සැලකෙන්නේ ඉන්දීය දුම්රිය සේවයයි. ඉන්දියාවේ සමස්ත රාජ්‍ය සේවයෙන් 7% ක සේවක පිරිසක් මෙහි සේවය කරති. එම සේවක පිරිස දශ ලක්ෂ 19 කි. ලෝක බැංකුව ඇතුළු ණය දෙන ආයතනවල නිරන්තර උපදෙස වුණේ මේ සේවක පිරිස දශ ලක්ෂ 15 දක්වා අඩු කරන ලෙසයි.
ඉන්දියාව දිදුළවීමට විදේශීය ණයදෙන ආයතනවලින් ඉන්දීය දුම්රිය සේවය ගැන එලෙස උපදෙස් ලද අතර ශ්‍රී ලංකාව යළි පුබුදු වන්නට ශී්‍රී ලංකා දුම්රිය සේවයට ද එවැනි ම උපදෙස් ලැබිණ. එනම් එය දුම්රිය අධිකාරියක ස්වරූපයෙනි. අපේ දුම්රිය සේවයේ දුම්රිය සාමාන්‍යාධිකාරිවරයාගේ තනතුරේ සිටම මෙය අර්බුදයට ලක්විය. තම තනතුර රැකගැනීමට අධිකරණයේ පිහිට පැතීමට පවා ඔහුට සිදුවිය. සේවකයෝ වර්ජනය කළහ.
එපමණක් නොව අර්ධව හෝ සම්පූර්ණව හෝ රාජ්‍ය සේවය ලබන ආයතන පුද්ගලීකරණයට නතු කිරීමට උපදෙස් ලැබිණි. රජය සතුව තිබූ ප්‍රමුඛ පෙළේ මුල්‍ය ආයතනයක් වන ශ්‍රී ලංකා රක්ෂණ සංස්ථාව මුළුමනින් ම විකුණා දැමිණි. සතොස මහපොළ වැනි ජනතාවගේත්, ශිෂ්‍යයන්ගේත් පිහිටට තිබෙන ආයතන වලට ද අහිතකර බලපෑම් ඇතිවිය. මේවායින් සිදුවූයේ එක්තරා පන්තියක් පමණක් සාරවත්වීම ය. ඉන්දියාවේ ද නාගරික ධනවත් ව්‍යාපාරික පන්තිය දිදුළන්නට වූ අතර ගමේ කෘෂිකාර්මික කුලීකරුවා තව තවත් දිළිඳු බවින් දිදුළන්නට විය. අපේ රටේ ද නාගරික ධනවත් ව්‍යාපාරික කොට්ඨාසයකට නව ප්‍රතිසංස්කරණ හරහා පිබිදෙන්නට අවකාශ ලැබුණ අතර පාරේ වැඩ කරන කම්කරුවා යළි යළිත් දිළිඳුකමින් පිබිදෙන්නට විය.
සංඛ්‍යාත්මකව ආර්ථිකය ඉහළට එසවුණු බව කීවත් දවසේ වේල සරි කර ගන්නට පොර බදින කුලීකරුවාට, රජයේ සේවකයන්ට විශ්‍රාමිකයාට, ස්වයං රැකියාවක නිරතවන්නකුට මේ ආර්ථිකය ඉහළ යාමේ වේගය නොදැනිණි. එහෙත් ඉහළ යන ජීවන වියදම නම් ඔවුනට දැනුනේ නිරන්තරවමය. මේ තත්ත්වය ඉන්දියාවටත් අපටත් පොදු විය. ආර්ථික ප්‍රතිසංස්කරණ ජනතාවගේ කුසට නොදැනීමේ තත්ත්වය ද ඉන්දියාවත් ශ්‍රී ලංකාවේ පසුගිය ආණ්ඩු පරාජයට ප්‍රබල සාධකයක් විය.
වජ්පායි ආණ්ඩුවේ තවත් ප්‍රධාන අංගයක් නම් තොරතුරු තාක්ෂණය ව්‍යාප්ත කරලීමයි. රටක් ඉදිරියට ගෙනයාමට පරිගණක තාක්ෂණය අවශ්‍ය අංගයක් ලෙසද සැලකිය හැකිය. එහෙත් ඒ ඒ රටට, දේශයට එය යොදා ගන්නේ කවර ආකාරයට ද කවර ප්‍රමාණයන්ගෙන්ද පරිඝණක උපකරණ මඟින් රටේ නිෂ්පාදන ධාරිතාවට දක්වන දායකත්වය කුමක් ද යන්න සොයා බැලිය යුතුය.
නායිඳු ශෛලිය සහ මොරගොඩ ශෛලිය
ඉන්දියාවේ තොරතුරු තාක්ෂණය ව්‍යාප්ත කරලීමේ බර ප්‍රධාන වශයෙන් කරට ගත්තේ 'තෙළිඟු දේශම්' පක්ෂයේ නායක අන්ද්‍රා ප්‍රාන්තයේ මහ ඇමැති චන්ද්‍රබාබු නයිඳුය. තම ප්‍රාන්තයට තොරතුරු තාක්ෂණය, අන්තර්ජාල පහසුකම් ආදිය පැමිණි අතර ඒ පිළිබඳ ඉන්දියාවේ හා කලාපයේ අනිකුත් රටවල කථිකාවට ද ලක්විය. පරිගණක හා තොරතුරු තාක්ෂණය පිළිබඳ සාකච්ඡා කරන විට ආදර්ශයක් ලෙස නිදසුන් කොට දැක්වූයේ ද අන්ද්‍රා ප්‍රදේශය යි. චන්ද්‍රාබාබු ඇමැතිවරයාගේ අන්ද්‍රා ප්‍රාන්තයේ පරිගණක විප්ලවය හා නවීන තාක්ෂණය සමඟ වන මේ ආර්ථික ප්‍රතිසංස්කරණ වැඩ සටහන් ගැන ඇමරිකාව හා බටහිර රටවල් ද ඉතා පැහැදීමක් ඇතිකර ගත්තේය. එහෙත් ඔහුගේ තෙළිඟු දේශම් පක්ෂය පරාජයට පත් වූයේ අන්ත ලෙසිනි.
</ART>
<ART>
ඉන්දීය 4 කොටස
චන්ද්‍රබාබු නායිදුගේ පක්ෂය ඉන්දිය පාර්ලිමේන්තුවේ (ලෝක් සභාවේ) වජ්පායි සභාග ආණ්ඩුවේ සිටියේ ශක්තිමත් අත්තක් ලෙසයි. නුතන ලෝකයට ගැළපෙන දේශපාලකයකු ලෙස, බටහිර හා ඇමරිකාවේ ඉහළ දේශපාලනය හා ව්‍යාපාරික පැළැන්තිය අතින් පිළිගැනෙද්දී, ඔහු අධික පරාජයකට පත් වුණේ ආන්ද්‍රා ප්‍රාන්තයේ ගැමියන් අතිනි. මීට හේතුව කුමක්ද? ඒ ගැමි ජනතාවට අවශ්‍ය වුනේ කොම්පියුටර් ලෝකයට පියමං කරනවාට වඩා තමන්ගේ කුසට අහරක් දරුපවුල නඩත්තු කර ගැනිමට රැකියාවක්, අතට ආදායමක් හා ගමේ තිබෙන පොදු ප්‍රශ්නවලට පිළිතුරුත්ය.
නායිදුගේ පරිගණක විප්ලවය රජ කළේ ආන්ද්‍ර ප්‍රාන්තයේ ප්‍රධාන නගරය වූ හයිඩ්‍රාබාද් නගරයේ ය. මෙහි දී අන්තර්ජාල පහසුකම් සහිතව විද්‍යුත් ආණ්ඩු සංකල්පය <FRWD>(e - governance)</FRWD> මූලික විය. නවීන ලෝකයට මෙවැනි දෑ අවශ්‍ය බව විවාදයක් නැත. එහෙත් ඊට පමණක් මූලිකත්වය දීමෙන් හා නගරයෙන් පිට ගමේ අවශ්‍යතා මොනවාද යන්න ගැන අවධානය යොමු නොකිරීමෙන් මේ පරාජය ලබා ගත් බව විචාරකයෝ පෙන්වා දෙති. ආන්ද්‍රා ප්‍රදේශයේ (ප්‍රාන්තයේ) තාක්ෂණික විප්ලවය එසේ සිදු වෙද්දී අප රටේ ද පසුගිය දෙවසර තුළ, තොරතුරු තාක්ෂණය ව්‍යාප්ත කරලීමේ වැඩ සටහන් දියත් විය. ඉන්දියාවේ චන්ද්‍රාබාබු නායිඳු මෙන් මෙරට තොරතුරු තාක්ෂණයට පණ දුන්නේ මිලින්ද මොරගොඩ මහතාය. එවකට ආර්ථික ප්‍රතිසංස්කරණ හා විද්‍යාතාක්ෂණ අමාත්‍යවරයා වූ ඔහු, විද්‍යුත් ආණ්ඩු හෙවත් ඊ - ගවන(ර්)ස් සංකල්පය ක්‍රියාවට නැංවීමට වෙහෙස දැරිණ. නායිඳු මෙන් මිලින්දව ද ඇමරිකාව විසින් පිළිගනු ලබන පුද්ගලයෙකි. නායිඳු මෙන් ම ශ්‍රී ලංකා දේශපාලනයේ ඉහළ තලයට කිට්ටු විය හැකි අයෙකි. අනාගත ඉන්දියාවේ අගමැති පුටුවට නායිඳු නම් කෙරේය යන සැලකීම සේම මිලින්ද මොරගොඩ ද අනාගත ලංකාවේ අගමැති පුටුවට නම් කෙරේය යන විශ්වාසයක් දේශපාලන නිරීක්ෂකයන් තුළ පවතී.
ඉන්දියාවේ චන්ද්‍රබාබු නායිඳු මහ ඇමතිවරයා දක්ෂ ව්‍යාපරිකයෙකි. ආන්ද්‍ර ප්‍රදේශයේ හොඳම ව්‍යාපාරිකයාට හිමි වාර්ෂික ප්‍රදානයක් ද වරක් ඔහු ලැබුවේය. ලංකාවේ මිලින්ද මොරගොඩ ඇමතිවරයා ද දක්ෂ ව්‍යාපාරිකයෙකි. බැංකු සභාපතිවරයෙකි. නායිඳු අන්ද්‍ර ප්‍රාන්තය බාර මහ ඇමතිවරයා වූ අතර මිලින්ද පහුගිය ආණ්ඩුවේ ආර්ථික ප්‍රතිසංස්කරණ හා විද්‍යා තාක්ෂණ ඇමැතිවරයා විය. මේ ව්‍යාපාරික මෙන්ම අමාත්‍ය දෙපළම කළේ ආර්ථික ප්‍රතිසංස්කරණ හරහා ගමට තාක්ෂණය ගෙන යාමට වෙර දැරීමය. නායිඳු ශෛලියේත් මොරගොඩ ශෛලියේත් යම් යම් සමානකම් තිබිණි.
තාක්ෂණික උපකරණ ලබාදුන් පමණින් ආර්ථික ආලෝකයක් ඇති වේය යන මිථ්‍යාවට ජනතාව පිළිතුරු දී ඇත. එහෙත් මේවායින් සුළු පිරිසකට ආර්ථික සමෘද්ධියක් ගෙන දුන්න ද මේ ප්‍රතිඵලවලින් පෙන්නුම් කළේ ඒවා සමාන්‍ය ජනතාව මායිම් නොකළ බවකි. තාක්ෂණයෙන් පමණක් බඩගිනි නො නිමෙන බව ආන්ද්‍රා ප්‍රාන්තයේ ගැමි ජනතාව දේශපාලකයන්ට පෙන්වා දි තිබේ.
තරුණ නායකත්වය හා වාමාංශික නැඹුරුව
මෙවර මැතිවරණයේ දී තරුණ නායකත්වය කෙරෙහි ජනතාව විශ්වාස තබා ඇත. 27 හැවිරිදි තරුණයන්ට වඩා ඉන්දියාවේ පළපුරුදු වියපත් දේශපාලකයන් පරාජයට පත් වුණි. එපමනක් නොව, තවත් ප්‍රධාන ලක්ෂණයක් වන්නේ වාමාංශික දේශපාලනය අන් කවර දාටත් වඩා ඉදිරියට පැමිණීමයි.
ඉන්දීය කොමියුනිස්ට් පක්ෂය හා ඉන්දිය මාක්ස්වාදී කොමියුනිස්ට් පක්ෂය ඇතුළු වාමාංශික කණ්ඩායම ආසන 61 ක් හිමි කර ගත්තේ නිදහස් ඉන්දියාවේ ප්‍රථම වතාවටය. මෙම ප්‍රමාණයම අප රටේ මැතිවරණයේ දී ද දක්නට ලැබිණි. ජනතා විමුක්ති පෙරමුණ ඔස්සේ ඉදිරියට ආවේ තරුණ නායකත්වයයි. මෙරටේ ද විශේෂ ලක්ෂණය වුණේ සම්ප්‍රදායික දේශපාලකයන් දෙවෙනි තුන්වෙනි තැනට දමා මේ තරුණයන් දිස්ත්‍රික්ක ලැයිස්තුවේ ඉහළට පත්වීමයි. ඔවුන් ඡන්ද ලබා ගත්තේ මුදල් හදල් විසිකර හෝ, ඡන්ද දායකයන්ට තුටුපඬුරු පිරිනැමීමෙන් හෝ නොවේ. ජනතාව තැබූ විශ්වාසය මතිනි. එය රැක ගැනීම ඔවුන්ගේ අත්‍යවශයෙන් ම කළ යුතු කටයුත්තක් වේ. එසේ නොකළහොත් ජනතාව ඊට ප්‍රතිචාර දැක්වීමට අමතක කරන්නේ ද නැත.
සාම වෑයම
පකිස්ථානය සමඟ සාම සාකච්ඡා ආරම්භ කර එය සුභවාදී දෘෂ්ඨී කෝණයකින් බැලීමට වජ්පායි මහතා උත්සාහ කළේය. ජම්මු - කාශ්මීර් සම්බන්ධව දේශසීමා පිළිබඳ ගැටලුවේ දී ඔහු නිතරම වෙර දැරුවේ සුහදත්වය රැක ගැනීමටත් සුභවාදීව බැලීමටත්ය. ඒ සඳහා අවශ්‍ය සුහද පරිසරය ගොඩනැඟිම වජ්පායිගේ උත්සාහය විය. ඉන්දු පකිස්ථාන බස් සේවය ඇරඹීමත් එක් නිදසුනකි. මෙමඟින් විශාල ජන කොටසකට යහපතක් උදාවිය. පකිස්ථානයේ ජනාධිපති හැටියට හමුදා නායකයාම (පර්වේස් මුෂරෆ්) රාජ්‍ය නායකයකු ලෙස පිළිගැනීමට ලක් කළේ ද වජ්පායි ය. ඒ පකිස්ථානු නායකයාගේ ඉන්දියානු සංචාරයේ දී රාජ්‍ය තාන්ත්‍රික ගෞරවයෙන් යුතුව පිළිගනු ලැබීමෙනි.
</ART>
<ART>
ඉන්දීය
4 කොටස
එපමණක් නොව 14 වසරකට පසු පකිස්තානය සමඟ ක්‍රිකට් තරගයක් ද පැවැත්වූයේ සාමයට අවශ්‍ය පසුබිම් නිර්මාණය කර ගැනීමටත්, දෙරට අතර සුහදත්වය පාදා ගැනීමටත්ය. මේ වැනි දේ මගින් වජ්පායිගේ උත්සාහය වූයේ දෙරටේ ම නායකයන්ගේත් ජනතාවගේත් සුබවාදී ඇස යොමු කරවීමටය. වජ්පායි සන්සුන්වත්, සංයමයෙනුත් ප්‍රශ්නයට මුහුණ දුන්නා සේම පකිස්ථානය ඉදිරිපත් කරන හැම දේටම හිස නැමුවේ ද නැත. නිශ්ශබ්දව සිටියේ ද නැත. සෘජු තීරණයක් ගත යුතු තැන සෘජුව සිටියේය. සෘජුව අදහස් ප්‍රකාශ කළේය. අනවශ්‍ය ලෙස පකිස්ථානය හමුවේ සුරතල් වූයේ ද නැත.
ශ්‍රී ලංකාවේද සාම ව්‍යාපාරයට රනිල් වික්‍රමසිංහ අගමැතිතුමා අත තැබීය. සටන් විරාමයකට මුල පිරීමට අවබෝධතා ගිවිසුමක් එල්ටීටීඊය සමග අත්සන් කළහ. එය දීර්ඝතම සටන් විරාමය ලෙස හැඳින්විය හැකිය. වජ්පායි ඉන්දු පකිස්තාන් බස් සේවය ආරම්භ කළා සේ රනිල්, උතුරත් - දකුණත් යා කරන ඒ - 9 මාර්ගය විවෘත කළේය. උතුරේත්, දකුණේත් ජනතාවට එහා මෙහා යාමට ඉඩකඩ විවර විය. දකුණේ වැසියන්ට උතුරේ තල් රුප්පාව දකින්නටත්, උතුරේ වැසියන්ට දකුණේ පොල් රුප්පාව දකින්නට මෙමඟින් ඉඩ ලැබුණි. එහෙත් උතුරේ ප්‍රශ්නය හමුවේ, රනිල් අගමැතිවරයා වජ්පායි අගමැතිවරයා මෙන් සෘජු හා දැඩි නොවූ බව දේශපාලන අංශවල ඇතැමෙක් පෙන්වා දෙති. එල්ටීටීඊය හමුවේ ප්‍රමාණය ඉක්මවා මෘදු පිළිවෙතක් අනුගමනය කිරීම නුසුදුසු වූ බව ඔවුන්ගේ මතය විය.
ගාන්ධි පරපුරේ සම්ප්‍රාප්තිය
කොංග්‍රස් පක්ෂයට ජනප්‍රිය නායකත්වයක් ලැබීම ද මෙහිදී බලපා ඇත. ගාන්ධි පරපුර නැවතත් පාලනය පැමිණීම මෙහිදී ප්‍රධාන කරුණ වේ. එහෙත් භාරතීය ජනතා පක්ෂයට ඉන්දියානු ජනතාවට පෙන්වා දීමට උත්සාහ කළේ සෝනියා ගාන්ධි සම්ප්‍රදායික ඉන්දියානු ගැහැනියක් නො වන බව ය. එහෙත් රජිව් ගාන්ධිගේ පුත් රාහුල් සහ දියණිය ප්‍රියංකා පමණක් නොව රජිව්ගේ සහෝදරයා වූ සංජය ගාන්ධිගේ පුත්‍රයා ද මෙවර දේශපාලන කරලියට පැමිණියහ. ආසියාවේ පවතින සම්ප්‍රදායික පවුල්වාදය මතු වුණු අවස්ථාවක් වුව කොංග්‍රසයේ ජයග්‍රහණයට ප්‍රධාන සාධකය ලෙස එය පමණක් බල නොපෑවද 'ගාන්ධි' යන නාමයේ මතකය ඉන්දියානු ජනතාව අමතක නොකරති. රාහුල් - ප්‍රියංකා සොයුරු - සොයුරින් කෙරෙහි විශ්වාසයක් ජනතාව තුළ තිබිණි.
අලුත් ආණ්ඩුවේ අභියෝග
ඉන්දීය කොංග්‍රස් පක්ෂයත්, වාමාංශික පක්ෂයත් එක්ව ගොඩනගන සන්ධාන ආණ්ඩුවට අභියෝග රැසක් ඇත. භාරතීය ජනතාවගේ මෙතෙක් නොවිසඳුණු මූලික ගැටලුවලට විසැඳුම් ඔව්හු අපේක්ෂා කරති.
හැටහත්කෝටි පනස් ලක්ෂයක ඡන්ද දායක පිරිසක් ලියාපදිංචි වී සිටින ඉන්දියාවේ කොංග්‍රසයේ ගමන රැඳී ඇත්තේ ද වජ්පායිට ජනතාව ඉගැන් වූ පාඩම් මතයි. තම තමන්ගේ මනදොළ සපුරා ගන්නට ගියහොත් කොංග්‍රසය ද එළියට යවන්නට ඉන්දීය ජනතාව සූදානම් ය. එය අපේ රටට ද පොදුය. අපේ රටේ අලුත් ආණ්ඩුවට ද ඒ හා සමාන අභියෝග රැසක් ඇත. ආණ්ඩුවක් ජනතාව ප්‍රතික්ෂේප කළේ ඇයිද යන්න සලකා බලා ඊට විකල්පව සාර්ථක හා සැබෑ විසැඳුම් ලබා නොදුණහොත් විකල්ප ආණ්ඩුවක් නැවත කරලියට රැගෙන ඒමට ජනතාව පසුබට වන්නේ ද නැත.
සුමිත් මායාදුන්නේ
</ART>
<ART>
ඉන්දීය දේශපාලන ඉන්ගම්මාරුවේ ශ්‍රී ලංකා ගැළපීම
ඉන්දීය මැතිවරණයේ ප්‍රතිඵලය මෙන් ම නව අගමැති පදවියත් ආකස්මික සම්ප්‍රාප්තියක් සේ ගත හැකි ය. එලෙස ම මේ නව පරිවර්තනය ඉදිරියේ ඇති අභියෝගයන් ද සුළු-පටු නො වේ. දුප්පතුන්ට සංවර්ධනයේ ප්‍රතිලාභ ලබාදීමත්, දේශපාලන ස්ථාවරත්වය රැක ගැනීමත්, ඉන්දු – පාකිස්තානු සාම සාකච්ඡා ඉදිරියට ගෙනැ යාමත් බරපතළ අභියෝග වේ. ලංකාවේ දේශපාලන පසුබිමත් මීට සමාන නො වේ ද?
</ART>
<ART>
ජී. 8 සමුළුවට බුෂ්ගෙන් මුස්ලිම් රටවල් 5 කට ඇරියුම්
වොෂිංටනයේදීය.
ලබන මාසයේ පැවැත්වීමට නියමිත, ලොව ප්‍රධාන කාර්මික රටවල් අටේ සමුළුවට සහභාගි වන ලෙස, අමෙරිකානු ජනාධිපති බුෂ්, ඇෆ්ගනිස්තානය, ඇල්ජීරියාව, බහරේනය, ජෝර්දානය සහ යේමනය යන ඉස්ලාමීය රටවල රාජ්‍ය නායකයන්ට ඇරියුම් කර ඇතැයි ධවල මන්දිරය පෙරේදා පැවසීය.
මැදපෙරදිග රටවල, සිදු කිරීමට බුෂ් විසින් සැලසුම් කර තිබෙන, කලාපීය ප්‍රතිසංස්කරණ කටයුතු පිළිබඳ මෙම රටවල නායකයන් දැනුවත් කිරීම, මෙහි අරමුණ වූවද මේ අතරින් ඇතැම් රටවල් දැනටමත් බුෂ්ගේ ආරාධනය ප්‍රතික්ෂේප කර ඇතැයි ද ධවල මන්දිරය විසින් නිකුත් කළ ප්‍රකාශයක සඳහන් වෙයි.
ජි. 8 සමුළුව, ලබන ජූනි මස 9 වැනිදා ජෝර්ජියාවේ 'සී' දූපතේ දී පැවැත්වීමට නියමිතය.
රොයිටර්
</ART>
<ART>
මැඩ්රීඩ් බෝම්බ සිද්ධියේ සැකකරුගෙන් අමෙරිකා රහස් පොලීසිය සමාව ගනී
පෝට්ලන්ඩ් හිදී
ඉකුත් මාර්තු 11 දා ඇති වූ ස්පාඤ්ඤ මැඩ්රිඩ් දුම්රිය බෝම්බ සිද්ධියේ ප්‍රධාන සාක්ෂිකරුවෙකු ලෙස අත්අඩංගුවට ගෙන දෙසතියක් තිස්සේ රඳවාගනු ලැබූ අමෙරිකාවේ ඔරිගොන්හි මුස්ලිම් නීති වේදියෙකු පෙරේදා නිදහස් කැර ඇත්තේ අමෙරිකානු රහස් පොලීසිය (එෆ්. බී. අයි.) ඔහුගෙන් සමාව යදිමිණි.
37 හැවිරිදි බ්‍රැන්ඩන් මේ ෆීල්ඩ් නම් ඔහු, 1984 වැදගත් සාක්ෂිකරුවන් පිළිබඳ නීතිය යටතේ අත්අඩංගුවට ගෙන තිබූ මැඩ්රීඩ් දුම්රිය බෝම්බ පුපුරායාම සිදුවු තැන හමු වූ ඩෙටනේටර් අඩංගු බෑගයක ඔහුට සමාන ඇඟිලි සලකුණක් තිබීමෙන් බව එෆ්. බී. අයි. ආයතනය කියා තිබේ.
එහෙත් ඔහු වැරදි හැඳිනීමකට ගොදුරුවූවෙකු බව පවසමින් අධිකරණයෙන් පෙරේදා නිදහස් කැරිණි. මෙහි දී එෆ්. බී. අයි. ආයතනය වෙනම පුවත්පත් සාකච්ඡාවක් කැඳවා ඔහු හා ඔහුගේ පවුලේ අයගෙන් ඇති වූ දුෂ්කරතාවය ගැන සමාව යැද තිබේ.
කෙසේවෙතත් අත්අඩංගුවේදී සෙසු වැරදිකරුවන් අතර තමාට ද මාංචු දමා තිබුණු බව ප්‍රකාශ කරමින් එම සිද්ධිය තමාට කළ අවමානයක් සේම අපහසුතාවට පත් කිරීමක් බව පවසන මේ ෆීල්ඩ්, ඔහු අත්අඩංගුවට ගනු ලැබීමට පාදක වුණු නීතියෙන් රජයට විශාල බලයක් හිමිව ඇති බැවින් එය සංශෝධනය කිරීම හෝ අවලංගු කිරීම කළ යුතු බව කියා තිබේ.
රොයිටර්
</ART>
<ART>
'මාස්ටර්' ඝාතනයට එරෙහිව බංග්ලාදේශයේ යළිත් වැඩ වැරුමක්
ඩකාහිදීය.
තම පක්ෂයට අයත් මන්ත්‍රීවරයකු ඝාතනයට ලක්වීමේ සිද්ධිය පිළිබඳව අපක්ෂපාතී පරීක්ෂණයක් පවත්වන ලෙස, රජයට බල කරමින් ලබන මාසයේ, පැය 24 ක මහා වැඩ වර්ජනයක් දියත් කරන බැව්, බංග්ලාදේශයේ ප්‍රධාන විපක්ෂය වන අවාමි ලීගය පෙරේදා නිවේදනය කළේය.
ඩකා අග නගරයට කිලෝ මීටර් 20 ක් උතුරින් ටොන්ගි ප්‍රදේශයේ දේශපාලන රැළියක් අමතා ආපසු පැමිණෙද්දී අසනුල්ලා මාස්ටර් නැමැති මෙම දේශපාලනඥයා, නාඳුනන තුවක්කු කරුවන් විසින් මරා දමනු ලැබීය.
ප්‍රමුඛ පෙළේ වෘත්තිය සමිති නායකයකු ද වූ මාස්ටර්ගේ මෙම අභිරහස් ඝාතනයට එරෙහිව පැවැත්වෙන දෙවන මහා වැඩ වර්ජනය මෙය වන අතර, පසුගිය පෙබරවාරි මාසයේ සිට, අවාම් ලීගය විසින් මෙහෙයවන 11 වැනි රාජ්‍ය විරෝධී වැඩ වැරුම මෙය වෙයි.
ඒ. එෆ්. පී.
</ART>
<ART>
අබු ගාරේබ් බන්ධනාගාරය විනාශ කර දමනවා - බුෂ්
කාලිස්ලිහි දී
ඉරාකයේ කුප්‍රකට අබු ගාරේබ් බන්ධනාගාරය කඩා බිඳ දැමීමට කටයුතු කරන බව අමෙරිකානු ජනාධිපති ජෝර්ජ් ඩබ්. බුෂ් පෙරේදා ප්‍රකාශ කළේය.
අමෙරිකාවේ පෙන්සිල්වේනියාහි හමුදා යුද පීඨයේදී කළ කතාවකදී මෙම ප්‍රකාශය කළ ඔහු, අමෙරිකානු සෙබලුන් විසින් ඉරාක යුද සිරකරුවන් හිංසනයට ලක්කිරීමේ සිද්ධිය ඇති වූ මෙම බන්ධනාගාරය බිඳ දැමීමට සැලසුම් කැර ඇතැයි කීවේය.
"සදාම් හුසේන් පාලනය යටතේ අබු ගාරේබ් බන්ධනාගාරය මරණයේ හා වධහිංසනයේ සංකේතයක් විය. එම බන්ධනාගාරයේදීම අමෙරිකාවට අගරු වන අයුරින් හා අමෙරිකානු සාරධර්ම කෙලෙසමින් අමෙරිකානුවන් කීපදෙනෙකු විසින් එය නින්දනීය චර්යාවක සංකේතයක් බවට පත් කැර ඇතැයි" බුෂ් කීවේය.
මේ අතර බ්‍රිතාන්‍යයත් අමෙරිකාවත් එක්ව එ. ජා. ආරක්ෂක මණ්ඩලයට ඉදිරිපත් කළ කෙටුම්පත් යෝජනාවකින්, ජුනි 30 දා ඉරාක අතුරුපාලනයකට එරට පාලන බලය මුළුමනින්ම පවරන බව පොරොන්දු වී තිබේ.
ඒ. එෆ්. පී.
</ART>
<ART>
දියුණු යන රටවලට වැඩි වාසි අත්වන අයුරින් චීනය සහ බ්‍රසීලය අත්වැල් බැද ගනී
බීජිංහිදී
චීනයත් බ්‍රසීලයත් දෙරටේ ආර්ථික හා දේශපාලන බැඳියාවන් ශක්තිමත් කරමින් අන්තර් ජාතික වෙළෙඳාමේදී සංවර්ධනය වන රටවලට වැඩි වාසි අත්වන අයුරින් එක්ව කටයුතු කිරීමට පෙරේදා ගිවිසගත්තේය.
පස්දින චීන සංචාරයක යෙදී සිටින බ්‍රසීල ජනාධිපති ලුයි ඉනාසියෝ ලුලා ද සිල්වා හා චීන ජනපති හියු ජින්ටාඕ හමුවෙන් පසු නිකුත් කැරුණු ඒකාබද්ධ නිවේදනයක මෙ බව දැක්වේ.
වෙළෙඳ හා ක්‍රමෝපායික සබඳතා තර කැරගැන්ම මෙම සංචාරයේ අරමුණ වී ඇති අතර, එය ලෝක වෙළෙඳ සංවිධානය හා එ.ජා. සංවිධානය වැනි අමෙරිකානු හා යුරෝපියානු ආධිපත්‍යය විදහන සමුළුවලදී ඊට එරෙහිව නැගී සිටීමට ඉවහල් වනු ඇතැයි පැවසී තිබේ.
බ්‍රසීලය වෙනත් කිසිම රටක් සමඟ නොපත්නා අයුරින් චීනය සමග දේශපාලන වානිජ සංස්කෘතික හා ආර්ථික සබඳතා ගොඩ නගාගෙන ඇති බව ලූලා ද සිල්වා කීවේය.
රොයිටර්
</ART>
<ART>
දේශීය ගොවියා සුරැකීමට ජාත්‍යන්තර තලයේදී ක්‍රියා කරනවා
ඉන්දීය වාණිජ හා කර්මාන්ත ඇමති
නවදිල්ලියේ දී
ඉන්දියාව, ලෝක වෙළෙඳ සංවිධාන යේදී එරට ගොවීන්ගේ අපේක්ෂාවන් සුරැකීම දිගටම සිදුකරන අතර, ඇතිකර ගන්නා ගිවිසුම්වලදී ඉන්දීය රජයේ අපේක්ෂාවන් පිළිබිඹු කිරීම සහතික කරන බව නව වානිජ හා කර්මාන්ත ඇමති කමල් නාත් පෙරේදා පැවති පුවත්පත් සාකච්ඡාවකදී කීවේය.
මැක්සිකෝවේ කැන්කුන් හි පැවති ලෝක වෙළෙඳ සංවිධාන අමාත්‍ය මුළුවේදී සංවර්ධනය වන රටවල නව පෙරමුණක් ඇරඹීම සඳහා ඉන්දියාවද මූලිකත්වය ගෙන තිබිණ. ඉන්දීය ගොවීන් විශේෂ කොටගත් ජාතික අපේක්ෂාවන් මුළුමනින් ම සුරැකීමට සහතිකවන බව මාධ්‍ය හමුවේදී කියා සිටි කමල් නාත්, සියළු සමුළුවලදී අඩු වශයෙන් කෘෂි කේෂත්‍රයේ දී ඉන්දියාවට සුවිශේෂ වූ ආකාරයට කටයුතු කිරීමට ප්‍රයත්න දරණ බව පැවසීය.
ඉන්දියාව, චීනය, හා ද. අප්‍රිකාව වැනි බලපෑමක් කළ හැකි සංවර්ධනය වන රටවල් ද ඇතුළත් 20 කණ්ඩායම පසුගිය කාලයේ දී ගෝලිය වෙළෙඳාමේ විකෘතියට තුඩු දී ඇති ගොවිසහනාධාර කපා දමන ලෙස සංවර්ධිත රටවලින් ඉල්ලා තිබිණ.
ඉන්දියාවට ලෝක වෙළෙඳාමේ 0.8% ක කොටසක් පමණක් හිමිවූවත් ගෝලීය වෙළෙඳ කේෂත්‍රයේ දී පසුගිය කාලය තුළ සංවර්ධනය වන රටවල ප්‍රබල හඬක් බවට එරට පත්ව තිබිණ.
'ඉන්දීය ජනගහනයෙන් 70% ක් පමණ කෘෂිකර්මයේ යෙදී සිටී. ඉන්දිය කෘෂිකර්මය හුදු කෘෂිකර්මයක් පමණක් නොව ජීවන මගක්ව ඇති බැවින් සමුළුවලදී එය තිරණාත්මක සාධකයක් විය යුතු බව' කමල් නාත් කීවේය.
ඒ සමගම ආර්ථිකයේ සමහර අංශයන් හි විදේශ ආයෝජන ලිහිල් කරන බව ඔහු කීවද ඒ කුමන අංශවලදැයි නොදැක්වීය.
තවද අංක දෙකක අපනයන වර්ධන තත්ත්වයක් පවත්වා ගැනීමට හා ගෝලීය වෙළෙඳාමේ 1% කොටසක් හිමිකැරගැන්මට රජය කැපවන බවද ඔහු කීය. මෙහි දී විශේෂයෙන් ම ගොවි අපනයන කැරේ අවධානය යොමන බවද ඔහු පැවසීය.
රොයිටර්
</ART>
<ART>
ඉස්ලාමීය ත්‍රස්තවාදී බලවේගවලින් ඈත් වන්න
පාකිස්තාන තරුණ පෙළට මුෂාරෆ් කියයි
ඉස්ලාමාබාදයේ දී
පකිස්තානයේ අනාගතයට, සටන් කාමීත්වය හා අන්තවාදය තර්ජනයක්ව ඇති බවට අනතුරු අඟවන ජනාධිපති පර්වේස් මුෂාරෆ් සම්ප්‍රදායික ඉස්ලාම් බලවේගයන්ගෙන් ඈත්වන ලෙස පකිස්තාන තරුණ පෙළින් පෙරේදා ඉල්ලා සිටියේය.
මෙම අන්තවාදයේ විශාලම මූලයන් බවට පත්ව ඇත්තේ මොනවාද? අවාසනාවකට මෙන් මුස්ලිම් පල්ලි, ශබ්ද විකාශන යන්ත්‍ර මෙහිදී අයථා ලෙස යොදා ගෙන තිබෙනවා. එපමණක් නොවෙයි වෛරය වපුරාලීමට සමහර මුස්ලිම් ආගමික පාසල් පවා යොදාගෙන තිබෙනවා' යැයි තරුණ සම්මේලනයක් අමතමින් ඔහු කීවේය.
එහෙත් තවදුරටත් ඊට ඉඩදිය නොහැකි බව ද ඔහු කීවේය.
ඇෆ්ගනිස්ථානයේ ප්‍රචණ්ඩත්වයට, ඉන්දු - කාශ්මීර ත්‍රස්තවාදයට න්‍යෂ්ටික බල ව්‍යාප්තියට හා අන්තවාදීන්ට රැකවරණය දීමට පකිස්තානය හවුල් යැයි බැහැර ලෝකයේ පවත්නා වැරදි අවබෝධය නිසා ඇතිවන ඵලවිපාක පකිස්තානයට දරාගත නොහෙන බව පෙන්වා දුන් මුෂාරෆ්, දරුණු කුණාටුවකට මැදිව සිටින රට ඉන් මුදා ගත යුතුව ඇතැයි කීවේය.
පැස්බරෙකු ගේ ප්‍රශ්නය හමුවේ හිස සඟවාගෙන නොසිට ඊට ඍජුව මුහුණ දිය යුතු බවද, බෙදුම්වාදය, වෛරය හා නිකායවාදය මෙන්ම සටන් කාමය පතුරන්නන්ද ප්‍රතිකේෂප කළ යුතු බවද ඔහු වැඩි දුරටත් කීය.
රොයිටර්
</ART>
<ART>
ඉරාක ප්‍රචණ්ඩත්වය හමුවේ නොසැලී නිදහස් හා ප්‍රජාතන්ත්‍රවාදී පාලනයක් ලබාදීම අමෙරිකාවේ අවසන් කාර්යභාරයයි
කාලිසල් හි දී
ඉරාකයේ අමෙරිකානු කාර්ය භාරය සතුරෙකු පරාජය කිරීමට සීමාවූවක් නොව ජනතාව වෙනුවෙන් සේවය කරන හා සටන් කරන නිදහස් නියෝජිත ආණ්ඩුවක් ලබාදී මිතුරෙකු ශක්තිමත් කරන්නක් බව අමෙරිකානු ජනාධිපති බුෂ් පෙරේදා “හමුදා යුද පීඨයේදී” පැවැත්වූ කතාවෙදී කීවේය.
ඒ සමගම මෙම කාර්ය භාරය නිමවූ සැනින් අමෙරිකාවේ මැදිහත් වීමද නිමවනු ඇති බව කී ඔහු ඉරාකය ප්‍රජාතන්ත්‍රවාදය හා නිදහස ලබාදීමේදී අදියර 5 ක් අනුගමනය කරන බව කියා සිටියේය.
ඒ අනුව ඉරාක ස්වාධීන ආණ්ඩුවකට බලය පැවරීම, ආරක්ෂාව තහවුරු කිරීමට උපකාරී වීම, ඉරාක යටිතල පහසුකම් යළි ගොඩනැගීම අඛණ්ඩව සිදුකිරීම, අන්තර් ජාතික සහයෝගය දිරිමත් කිරීම සහ ඉරාක ජනතාවගේ අනුමැතියෙන් නව නායකයින් පත් කැරෙන ජාතික මැතිවරණයක් කරා යාම මෙම පස් අදියර බව ඔහු කීය.
ලබන මස ඉරාක ජනතාවට පාලන බලය පැවරීමෙන් එහි මුල් අදියර සපිරෙනු ඇතැයි කී ඔහු, ජුනි 30 දා සිට සන්ධානයේ තාවකාලික අධිකාරිය නොපවත්නා අතර එහි විතැන්වීමක් ද සිදු නොකරන බවත් ඉරාකීයන්ට ඔවුන්ගේම කටයුතු පාලනයට ඉඩ සැලසෙන බවත් පැවසීය.
නිදහස් ස්වයං පාලනයක් විසින් ඉරාකයේ ත්‍රස්ත පදනම පිළිකෙව් කැරෙනු ඇති අතර කලාපීය ප්‍රතිසංස්කරණ ක්‍රියාවලිය නව ප්‍රවේගයක් ලබාදෙනු ඇතැයි බුෂ් කීවේය.
සදාම් හුසේන් බලයෙන් පහකිරීමේ හමුදාමය ක්‍රියාවලියේදී, සටන් බිමේදී ඝාතනය වීම හෝ ග්‍රහණයට අසුවීමෙන් මිදී, සදාම්ගේ හමුදා සාමාන්‍ය ජනතා අතර සැඟවගිය බවත්, දැන් ඔවුන් නව ත්‍රස්ත බලවේගයක් ලෙස මතුව ඇති බවත් පෙන්වා දුන් බුෂ්, ඔවුන් විදෙස් සටන් කාමීන් හා ත්‍රස්තවාදීන් සමග එක්ව ගෙන යන ක්‍රියාවලිය අමෙරිකාව, සන්ධාන හමුදාව හා ඉරාක ජනතාවගේ ඉවසීමට කැරෙන තර්ජනයක් බවද කීවේය.
”ඉරාක ජනතාව ස්වයං පාලනයකට සමීප වෙමින් තීරණාත්මක අවස්ථාවකට එළඹෙන මොහොතේ ඔවුන්ගේ ත්‍රස්ත ක්‍රියාඋග්‍රවනු ඇත. එහෙයින් ඉදිරියේ ඇත්තේ දුෂ්කර කාලයකි. එහෙත් ඉරාකයේ ප්‍රගති ගමන කිසිම සතුරු බලයකට වැළකිය නොහැකිය. දශක ගණනාවක ආඥාදායක්තවයට හුරු වූ ජනතාවක් ස්ථාවර ප්‍රජාතන්ත්‍රවාදයට පෙරලීම ලේසිපාසු නොවේ. එහෙත් ඔවුන් ඊට යොමු කළ පසු ජීවිත බියට වඩා ජීවිත නිදහස ඔවුන් අගයනු ඇතැ” යි ද බුෂ් කියා සිටියේය.
”ජුනි 30 දා පොරොන්දුව ඉටුකිරීමෙන් තවදුරටත් ඉරාකය අත්පත් කැරගෙන සිටීමේ අවශ්‍යතාවයක් සන්ධාන හමුදාවට නැති බව සනාථ වනු ඇත. සන්ධාන හමුදාව හා ඉරාක ජනතාවට ඇත්තේ එකම සතුරෙකි. ඒ ත්‍රස්තවාදීන් ය. සදාම් පාක්ෂිකයින් ය. ඔවුහු ඉරාක ජනතාව හා ඔවුන්ගේ නිදහස අතර කඳවුරු බැඳ සිටිති.
මේ ත්‍රස්තවාදින් සමග සටන් වැදීම 115,000 ක හමුදාවක් ප්‍රමාණවත් බව හමුදා නිලධාරීන් ප්‍රකාශ කළත්, මෑතකදී ප්‍රචණ්ඩත්වය වර්ධනය වීම හමුවේ අවශ්‍යතාක් කල් 138,000 ක හමුදාවක් පවත්වාගෙන යාම අමෙරිකාව කටයුතු කරනු ඇත” යනුවෙන් ද ඔහු පැවසීය.
රොයිටර් – ඒ.එෆ්.පී.
</ART>
<ART>
ඩොමිනිකන් ජනරජය
ගං වතුරට 76 ක් බිලි
සැන්ටෝ ඩොමින්ගෝස්හිදීය
අධික වර්ෂාවෙන්, ගංගාවක් දෙගොඩ තලා ගොස් අවට නිවෙස් යටවීමෙන් ළමයින් විශාල සංඛ්‍යාවක් ඇතුලුව 76 දෙනකු මිය යාමේ පුවතක් බටහිර ඩොමිනිකන් ජනරජයෙන් ඊයේ වාර්තා විය.
හයිට දේශසීමාව අසළ ජිමානි ගංගාව උතුරා ගොස් සිදුවු මේ අනතුරින් 200 කට අධික පිරිසක් මිය ගිය බැව් ප්‍රදේශයේ ස්වේච්ඡා ගැලවුම් කණ්ඩායම් පවසා ඇති අතර අතුරුදන් වූවන් සෙවීමේ නිරත පිරිස් පවසා ඇත්තේ අධික ජල ප්‍රමාණය නිසා මෙහෙයුම් කටයුතු දුෂ්කර වී තිබෙන බවයි.
</ART>
<ART>
<PIC>ඉන්දිය නව රජයේ අගමැති පදවියේ දිවුරුම් දෙමින්, කාශ්මීර අර්බූදයට සාමකාමී විසඳුමක් ලබා දෙන බවට, ආචාර්ය මන් මෝහන් සිං ප්‍රතිඥා දි පැය 24 ක් ගත වන්නටත් පෙර, ඉන්දු කාශ්මිරයේ ශ්‍රී නගර් ආසන්නයේ පිපිරී ගිය බෝම්බයකින් ඉන්දීය ආරක්ෂක හමුදාවේ භටයන් 28 දෙනකු ජීවිතක්ෂයට පත් විය. ඔවුන්ගේ භූමදානය සිදු වෙද්දි රෝසමල් බන්දේසියක් අත දරා, සිය සහෝදර සෙබළුනට අවසන් ගෞරවය පුද කරන හමුදා භටයෙකි මේ.</PIC>
<PIC>අමෙරිකානු හමුදා විසින්, අබු ගාරේබ් බන්ධනාගාරයේ රඳවා ගෙන සිටින සිං, ඥාතියකු පිළිබඳව තොරතුරක් ලැබෙන තෙක් පිටත රැඳි සිටින ඉරාක ෂියා මුස්ලිම් කාන්තාවක් සිර කඳවුර තුළ දිගින් දිගටම සිදු කරන ලදැයි කියන හිංසන ක්‍රියා ලෝකය අනාවරණය වීමත් සමඟ, එහි රඳවා සිටින පුද්ගලයන්ගේ ඥාතීහු, බන්ධනාගාරය ඉදිරිපිට දින 3 ක සත්‍යග්‍රහයක් අරඹා සිටිති.</PIC>
<PIC>ඉරාකයේ තත්ත්වය යහපත් අතට හැරවීමේ හැකියාව ඇති බව අමෙරිකානු ජනතාව ඉදිරියේ තහවුරු කරනු වස් පෙන්සිල්වේනියාවේ කාලිස්ලේහි 'හමුදා යුද පීඨයේ දී' ජනාධිපති ජෝර්ජ් ඩබ්. බුෂ් ඊයේ කතා කළ අයුරුය මේ. මේ කතාව රූපවාහිනියෙන් විකාශනය කිරීමට පියවරගෙන තිබිණ.</PIC>
<PIC>'ඉරාකයට හමුදා යැවීමට අප විරුද්ධයි' දකුණු කොරියානු බිළිඳුන්ට පැළඳ වූ හිස්වැසුම් වල ලියැවී ඇත්තේ මේ අදහසයි. ඉරාකයේ අමෙරිකානු යුද්ධයට එරෙහි ව ද. කොරියානු රජයට ද විරෝධය පාමින් ඔවුන්ගේ මවුවරුන් ඊයේ එරට අමෙරිකානු තානාපති කාර්යාලය අසළ පැවැත්වු උද්ඝෝෂණයේ දී මේ දසුන දක්නට ලැබිණ.</PIC>
<PIC>බංගලදේශයේ චාන්ද්පූර් හිදි මෙග්නා නදියේ ගමන් ගත් මගී යාත්‍රා දෙකක් ක්ෂණික කුණාටුවකට අසු වී ගිලීයාමෙන් සියගණනක් මියගොස් ඇති අතර මෙහි දැක්වෙන්නේ ඉන් ගොඩගත් එක් යාත්‍රාවකි.</PIC>
<PIC>සම්ප්‍රදායික ඉස්ලාම් බලවේගයන් තුළින් මතුව ඇති අන්තවාදය හා සටන් කාමීත්වය පකිස්තානයට තර්ජනයක් ව ඇති බව පවසමින්, ඊට ගොදුරු නොවන ලෙස පකිස්තාන තරුණ පරපුරෙන් ඉල්ලා සිටි ජනාධිපති පර්වේස් මුෂාරෆ් එම ඉල්ලීම සිදුකළ තරුණ සම්මේලනය අමතන අයුරුය මේ.</PIC>
</ART>
<ART>
පවුල් ගැටුමෙන් තිදෙනෙක් පෝරකයට
මුල්තාන්හිදී
පාකිස්තාන රුපියල් 155 (ඩොලර් 2.69) ක ගනුදෙනුවක් සම්බන්ධ ආරවුලකදී එකම පවුලක සොයුරන් දෙදෙනෙකු මරා දැමූ තවත් පවුලක සොයුරන් තිදෙනෙකු පෙරේදා පකිස්තානයේදී එල්ලා මරා දමනු ලැබිණ.
මියන්වාලි බන්ධනාගාරයේදී ඔවුන්ට මරණ දඬුවම ලබාදීමට පෙර, ඔවුනට අභයදානය ලබාදෙන ලෙස කැරුණු ඉල්ලීම ජනාධිපති පර්වේස් මුෂාරෆ් ප්‍රතික්ෂේප කැර තිබිණ. ඔවුන් මෙම මිනීමැරුම් සිදුකැර ඇත්තේ ටේප් රෙකෝඩරයක ගෙවීම් සම්බන්ධයෙන් ඇති වූ ආරවුලකදීය.
රොයිටර්
</ART>
<ART>
උතුරු දකුණු කොරියා අතර ඓතිහාසික හමුදා සාකච්ඡාවක්
සියෝල්හි දී
උතුරු, දකුණු කොරියා අතර පළමුවරට හමුදා මට්ටමේ සාකච්ඡාවක් ඊයේ ඇරඹිණ. හමුදා ජනරාල් මට්ටමින් පැවැත්වෙන මෙම ඓතිහාසික සාකච්ඡාවලට දෙරටේ ම ජ්‍යෙෂ්ඨ හමුදා නිලධාරීහු සහභාගි වී සිටිති.
කොරියානු අර්ධද්වීපය දෙකඩ කැරෙන හමුදා මුක්ත ප්‍රදේශයට උතුරින් පිහිටි කඳුකර කුම්ගෑන් නිකේතනයේ දී ඊයේ පෙරවරු 10. 00 ට මෙම සාකච්ඡා ඇරඹිණ.
ඊට එක්වන දකුණු කොරියානු පංච නියෝජිත පිරිස් මූලිකත්වය කොමදෝරු පාක් - ජුන් - හ්වා විසින් දරණ ලද අතර උතුරු කොරියානු පංච නියෝජිත පිරිසේ නායකත්වය බ්‍රිගේඩියර් ජෙනරාල් අන් ඉක් - සන් ට හිමිව තිබිණ.
කොරියානු අර්ධද්වීපයට බටහිරින් පිහිටි කහ මුහුදේදී දෙරටේ නාවිකයන් අතර ඇතිවන ගැටුම් වලකා ගැන්ම කැරේ මෙම සාකච්ඡාවලදී වැඩි අවධානයක් යොමනු ඇතැයි සැලකී තිබේ.
මැයි හා ජුනි මාසවල පොකිරිස්සන් අල්ලන වාරයේ දී මසුන් බහුල ප්‍රදේශවල දී දෙරටේ නාවික ගැටුම් බහුල වන අතර පසුගිය කාලය තුළ එවන් ගැටුම්වලින් විශාල පිරිසක් තුවාල ලබා හෝ මිය ගොස් තිබිණ.
රොයිටර්
</ART>
<ART>
දෙරට අතර සාම ක්‍රියාවලිය දිගටම...
මුෂාරෆ් හා සෝනියා අවධාරණය කරති
ඉස්ලාමාබාදයේදී
ඉන්දියාවේ පාලක කොංග්‍රස් පක්ෂයේ නායිකා සෝනියා ගාන්ධි පෙරේදා ඇමතු පකිස්තාන ජනාධිපති පර්වේස් මුෂාරෆ් දෙරට අතර පවත්නා සාමාපේක්ෂාව තහවුරු කළ අතර සෝනියාගෙන්ද එය ප්‍රතිරාවය වී ඇතැයි පකිස්තාන රාජ්‍ය මාධ්‍යය ප්‍රකාශ කළේය. ඉන්දිය කොංග්‍රස් පක්ෂයේ අනපේක්ෂිත ජයග්‍රහණය පිළිබඳව මෙහිදී ඔහු ඇයට සුබ පැතුම් පල කළ අතර මෙම සාකච්ඡාව දුරකතනය ඔස්සේ සිදුව තිබේ. දැනට දෙරට අතර පවත්නා සාම ක්‍රියාවලිය අඛණ්ඩව පවත්වා ගැනීමේ අවශ්‍යතාවය මුෂාරෆ් හා සෝනියා යන දෙදෙනා විසින්ම අවධාරණය කරන ලදැයි එම වාර්තාවලින් කියැවිණ.
ඉකුත් ඉරිදා මුෂාරෆ් ඉන්දීය නව අගමැති මන්මෝහන් සිං අමතා තිබිණි. මෙහිදී දෙරට අතර දිගු කලක් තිස්සේ පවතින ආරවුල් විසඳා ගැන්මට ඇති කැමැත්ත ඔහු පලකැර ඇත. නිදහස ලැබීමෙන් පසු දෙරට අතර ඇති වූ යුද්ධ තුනෙන් දෙකකටම පාදක වූ කාශ්මීර ප්‍රශ්නය ද ඊට ඇතුලත් විය. පසුගිය අවුරුද්දේ ඉන්දු පාකිස්තාන සාම ක්‍රියාවලිය පණ ගන්වන ලද්දේ හිටපු අගමැති අතාල් බිහාරි වජ්පායි විසිනි. එහෙත් මෙවර මහ මැතිවරණයෙන් ඔහු පරාජය විණ. 2002 දී යුද්ධයක් අද්දරටම ළඟා වූ දෙරටේ නායකයින් ඉකුත් පෙබරවාරියේදී මුහුණට මුහුණලා කැරුණු සාකච්ඡාවකින් පසු යළි සාමයික මඟකට යොමුව තිබේ.
දැන් කොංග්‍රසය ප්‍රමුඛ රජය යටතේ සාම ක්‍රියාවලියේ ප්‍රවේගය අඩාල නොවනු ඇතැයි ද සැලකී තිබේ.
න්‍යෂ්ටික බලය පිළිබඳ දෙරටේ විශ්වාසය තහවුරු කැරෙන සාකච්ඡා පෙරේදා හා ඊයේ පැවැත්වීමට නියමිතව තිබුණද නව ඉන්දීය රජය බලය තහවුරු කැර ගන්නා තුරු එය කල් දමන්නැයි ඉල්ලා තිබිණි.
කෙසේ වෙතත් හැකි ඉක්මනින් සාකච්ඡා පැවැත්වීම පකිස්තානයේ අපේක්ෂාව වී ඇත.
රොයිටර්
</ART>
<ART>
පාකිස්තාන විරුද්ධ පක්ෂ නායකත්වය තලේබාන් හිතවාදී දැඩි මතධාරියකුට
ඉස්ලාමාබාදයේ දී
තලේබාන් හිතවාදී, දැඩි මතධාරී දේශපාලනඥයකු, පාකිස්තාන විරුද්ධ පක්ෂ නායකයා වශයෙන් පෙරේදා නම් කරනු ලැබීය. ඉස්ලාමීය මුතාහිදා මජ්ලිස් - එ - අමාල් පෙරමුණේ මහ ලේකම්වරයා වන මවුලානා ෆසාල් - උර් - රෙහ්මාන් නැමැති මොහු, පාකිස්තාන පාර්ලිමේන්තුවේ පහළ මන්ත්‍රණ සභාවේ විරුද්ධ පක්ෂ නායකයා ලෙස පත් කිරීම, එරට ඇතැම් විරුද්ධ පක්ෂ කණ්ඩායම් විසින් හඳුන්වා ඇත්තේ ඉස්ලාමීය අන්තවාදය ශක්තිමත් කිරීමක් වශයෙනි.
අමෙරිකාවේ ත්‍රස්ත මර්දන ව්‍යාපාරයේ ආධාරකරුවකු වීම පිළිබඳව මුෂාරෆ් රජයට ඍජුවම විරුද්ධත්වය ප්‍රකාශ කර ඇති පුද්ගලයකු වන නමුදු රෙහ්මාන්, මෙම තනතුරට පත් වීමත් සමඟ එරට ජාතික ආරක්ෂක කවුන්සලයේ අසුනක් ද ඔහුට ඉබේම හිමි වනු ඇත.
රොයිටර්
</ART>
<ART>
ඉරාකයට බලය පැවරීමෙන් පසු අපේ හමුදා පාලනය කරන්නේ අපිමයි
- අමෙරිකාව
විදෙස් හමුදා පාලකයා ඉරාක රජය විය යුතුයි
- බ්‍රිතාන්‍යය
බැග්ඩෑඩයේ දී
ඉරාක ජනතාවට ජුනි 30 දා පාලන බලය පැවරීමෙන් පසු අවසාන වශයෙන් එරට විදේශ හමුදා පාලනය නතු විය යුත්තේ සැලසුම් කැරෙන ඉරාක අන්තර්වාර පාලනයකට බව බ්‍රිතාන්‍ය පවසද්දි ඊට සපුරා පටහැනි මතවාදයක් දරණ අමෙරිකාවෙන් පැවසී ඇත්තේ, ඉරාකයේ රැඳවෙන සිය හමුදා අමෙරිකානු පාලනයට නතුවන අතර ඔවුන්ගේ ආරක්ෂාව පතා අවශ්‍ය ඕනම දෙයක් කරන බවය.
ජුනි 30 ඉරාකීයන්ට බලය පැවරීම එ. ජා. ආරක්ෂක මණ්ඩලය විසින් අනුමත කළ යුතුව ඇති අතර අමෙරිකාව හා බ්‍රිතාන්‍ය අතර පවත්නා මේ පරස්පරය ඔවුන්ගේ ප්‍රයත්නය ව්‍යාකූල කරනු ඇතැයි සමහරු කියති. ඒ සමගම ආරක්ෂක මණ්ඩලයට යොමු ව ඇති කෙටුම්පත් යෝජනාවේ සංශෝධනයන් සිදුවිය යුතුව ඇති බවට ප්‍රංසය රුසියාව හා චීනය දැනටම ඇඟවීම් කැර තිබේ.
ස්වාධීන රාජ්‍යයක් සඳහා බලය පැවරීම අර්ථවත්වන්නේ විදේශ හමුදා පාලනය කිරීමේ බලය, ඉරාක රජය සතුවීමෙන් පමණ යැයි ලන්ඩනයේ දී වාර්තාකරුවන් හමුවේ ටෝනි බ්ලෙයාර් කියා තිබිණ.
එහෙත් වොෂින්ටන් පුවත්පත් සාකච්ඡාවකදී අමෙරිකානු රාජ්‍ය ලේකම් කොලින් පවල් කියා ඇත්තේ අවසාන වශයෙන් ඉරාකයේ අමෙරිකානු හමුදා, අමෙරිකානු පාලනය යටතේ පවතින අතර ඔවුන්ගේ ආරක්ෂාව වෙනුවෙන් අවශ්‍ය ඕනම දෙයක් සිදු කරන බවය.
මෙම අදහස ඉරාක අතුරු පාලනය සමඟ සාකච්ඡා කරන බවත් එය ඒ පරිද්දෙන් ම සිදුවනු ඇතැයි අපේක්ෂා කරන බවත් බුෂ් පාලනයේ නිලධරයකු ද කියා තිබේ.
මේ අතර දැනට පවත්නා අමෙරිකාවෙන් පත් කැරුණු ඉරාක පාලක සභා සාමාජික අද්නාන් පචාචි, බ්ලෙයාර්ගේ මතය සනාථ කරමින්, විදෙස් හමුදා මෙහෙයුම් සඳහා ඉරාක රජයේ අනුමැතිය තිබිය යුතු බව බී. බී. සී. සාකච්ඡාවකදී කියා ඇත.
මේ අනුව ස්වාධීන පාලනයක් යටතේ ඉරාකයේ රැඳවෙන අමෙරිකානු හමුදාව දැවන ප්‍රශ්නයක් බවට පත්ව තිබේ.
ඉරාකයට ඔවුන්ගේ ම හමුදාවක් යටතේ සියල්ල විසඳා ගත හැකි වනතුරු ආරක්ෂාව පතා අමෙරිකානු හමුදාව එහි රැඳවිය යුතු බව බුෂ්ගේ මතයයි. එහෙත් සමහර රටවල් මෙන් ම ඉරාකියන් බහුතරයක් පවසන්නේ එය අතුරු රජයක ස්වාධීනත්වයට තර්ජනයක් බවය.
ප්‍රංශය රුසියාව හා චීනය ද අමෙරිකානු හමුදා ඉවත් කැරෙන දින වකවානුවක් අපේක්ෂා කරයි. ඉරාකී ජනතාවගේ අනුමැතියෙන් පමණක් ඔවුන් තවදුරටත් රැඳවිය යුතු බව ඔවුහු කියා සිටිති.
මේ අතර ඉරාක පාලක සභාවේ ආරක්ෂක ඇමති අලි අල්ලාවි පවසන්නේ අභිනවයෙන් පුහුණු කළ ඉරාක හමුදාව වසරක් තුළදී අමෙරිකානු හමුදාව වෙනුවට යෙදිය හැකි බවය.
ඉරාකීයන්ට පාලන බලය පැවරීමේ බුෂ් සැලැස්ම ඉරාකයේ වැඩි දෙනෙකුගේ සැකයට පාත්‍ර වී ඇත. ඔවුන් අපේක්ෂා කරන ස්වාධීනත්වය එම සැලැස්මෙන් පිළිබිඹු නොවන බව ඔවුහු කියති. "බුෂ් ගෝනුස්සෙක්. බොරුකාරයෙක්, වංචනිකයෙක්, ඉරාක පාලනය අතේ තබා ගැන්ම සඳහා ඔහු ඕනෑම බොරු පොරොන්දුවක් දීමට පෙළඹෙනු ඇති යැයි ඔවුහු කියා සිටිති.
මේ සියල්ල මැද ස්වාධීන ඉරාක පාලනයට අයත් අතුරු රජයේ අගමැති ලෙස හුසේන් ෂාරිස්තානි ගේ නම යෝජනා කැරෙනු ඇතැයි ප්‍රකාශිතය. ඔහු ෂියා මුස්ලිම් න්‍යෂ්ටික විද්‍යාඥයෙකි. සදාම් යුගයේ දී ඔහු අබු ගාරේබ් බන්ධනාගාරයේ සිර කොට තිබිණ.
කෙසේ වෙතත් ස්වාධීන ඉරාක පාලනයට අයත් අතුරු රජය ආගමික හා වාර්ගික කොටස්වල මුසුවක් වනු ඇතැයි අපේක්ෂිතය.
රොයිටර්
</ART>
<ART>
ඉන්දීය කතා නායක පදවිය කොමියුනිස්ට් පක්ෂ ජ්‍යෙෂ්ඨයෙකුට.....?
නවදිල්ලියේ දී
ඉන්දීය නව රජයට ලබාදෙන සහය යළිත් වතාවක් තහවුරු කැර ඇති ඉන්දීය කොමියුනිස්ට් පක්ෂ, ඊට අනුබල දෙන අයුරින් ඉන්දීය මාක්ස්වාදි කොමියුනිස්ට් පක්ෂයේ ජ්‍යෙෂ්ඨ නායක සොම්නාත් චැටර්ජි පහළ මන්ත්‍රීමණ්ඩලයේ කතානායක ලෙස පත්වීමේ කොංග්‍රස් යෝජනාවට සහාය දීමට තීරණය කැර ඇතැයි ප්‍රකාශ වේ.
නව රජයේ පොදු වැඩ පිළිවෙළ පිළිබඳ සමාලෝචනයක යෙදෙමින් එහි දී රජය හා කොමියුනිස්ට් පක්ෂ අතර වෙස්කම් පැවතිය ද රජයට සහාය ලබා දීමෙන් ඉවත් නොවන බව මාක්ස්වාදී කොමියුනිස්ට් පක්ෂ නායක හාකිෂන් සිං සුර්ජිත් කියා ඇත. කෙසේ වෙතත් චැටර්ජි, කතානායක බවට පත් කිරීමේ කොංග්‍රස් යෝජනාව ගැන කොමියුනිස්ට් පක්ෂය දෙගිඩියාවෙන් පසුවන බව ද ප්‍රකාශිතය. එමගින් දක්ෂ කථිකයකු පක්ෂයට අහිමිවනු ඇති සේම පිටතින් සිට රජයට සහාය දීමේ ස්ථාවරය ද අර්බූදයට ලක්වනු ඇතැයි සමහරු කියති.
ඒ. එෆ්. පී.
</ART>
<ART>
හයිටියේ සහ ඩොමිනිකන් රාජ්‍යයේ ගං වතුර මරණ 500 ඉක්මවති
ෆොන්ඩ් වෙරේටස් හි දී
ධාරානිපාත වර්ෂාවෙන් ගංඟා ඉතිරී ඉවුරු බිඳී යාමෙන් ඇතිවූ දරුණු ජල ගැල්මට හා නායයෑම්වලට ගොදුරුව ඩොමිනිකානු ජනරජයේ හා හයිටියේ 500 කට වැඩි පිරිසක් මියගොස් ඇති බව බලධාරීහු කියති.
හයිටියානු ෆොන්ඩ් වෙරේටස් නගරයේදී, කලින් වියළී ගොස් තිබුණු ගං පතුල් වසා ජල කඳ නැඟී වීදි ඔස්සේ ගලා බසිමින් ගොඩනැගිලි පවා ගසාගෙන ගොස් ඇත. සමර තැනෙක ජලකඳ සමග ගසාගෙන ආ පාෂාණ හා ගල් කුට්ටිවලින් ගොඩනැගිලි වැසී ගොස් තිබේ. මේ නගරයේ පමණක් 108 දෙනෙකු මියගොස් ඇත. රටේ සෙසු කොටස්වල 200 ක් පමණ ජීවිතක්ෂයට පත්ව ඇතැයිද ප්‍රකාශිතය.
හයිටිය හා ඩොමිනිකානු ජනරජය යන දෙරටටම අයත් හිස්පැනියෝලා දූපතේ දහස් ගණනකට උන්හිටිතැන් අහිමිව තිබිණ.
කැනේඩියානු හා අමෙරිකානු සහන සේවා මගින් ඔවුන්ට අවශ්‍ය සැපයුම් ගුවනින් ලබාදෙන බව පැවසේ.
ඩොමිනිකානු ජනරජයේ ජී මානි ප්‍රදේශයේ 135 ක් පමණ මියගොස් තිබේ. මේ රටවල මියගිය සංඛ්‍යාවට අතිරේකව තවත් 200 කට පමණ සිදුවූ දෙයක් සොයා ගැනීමට නොහැකිව ඇත.
රොයිටර්
</ART>
<ART>
<PIC>දකුණු ගාසා තීරයේ රාෆා සරණාගත කඳුවුරු පෙදෙසේ දින 6 ක් තිස්සේ ඊශ්‍රායෙල් හමුදා විසින් සිදුකළ මෙහෙයුමේදී ගොඩනැගිලි 45 ක් විනාශ වූ අතර මේ වන විට 575 දෙනෙකුට උන්හිටි තැන් අහිමි වී ඇතැයි එක්සත් ජාතීන්ගේ සහන නියෝජිතායතනය සඳහන් කරයි. ඊශ්‍රායල් හමුදා භටයන් විසින් විනාශ කර දැමූ සිය නිවසේ සිඟිති දියණිය සමග පසුවන පලස්තීන කාන්තාවකි මේ.</PIC>
<PIC>අතුරුදන් වූ ළමයින් සැමරීමේ අන්තර් ජාතික දිනය පෙරේදාට (මැයි 25 වැනිදාට) යෙදී තිබිණි. පැරිස් අගනුවර අයිෆල් කුළුණට මුහුණ ලා පිහිටි චම්ප්ස් මාස් චතුරශ්‍රය අසළ මේ කුඩා දරුවා ඉටි පහන් දල්වන්නේ අතුරුදන් වූ ළමයින් සිහිපත් කරමිනි.</PIC>
<PIC>ඩොමිනියානු ජනරජය සහ යාබද හයිටි රාජ්‍යයේ හටගත් දරුණු ගංවතුරින් මිය ගිය සංඛ්‍යාව මේ වන විට 502 දක්වා ඉහළ ගොස් තිබේ. තවත් සිය ගණනක් අතුරුදන් වී ඇතැයි පැවසේ. දේශ සීමාවේ පිහිටි ගිමාන් ප්‍රදේශයේ ගං වතුරින් විපතට පත් නිවෙසක් පරීක්ෂා කරන සහන සේවක කණ්ඩායමකි මේ.</PIC>
<PIC>දියුණු වන රටවල ණය බර අඩු කරන ලෙසත් වෙළෙඳ ආරක්ෂණවාදී ප්‍රතිපත්තිය අවසන් කරන ලෙසත් චීන අගමැති චෙන් ජියාබාඕ ලොව ධනවත් රටවලින් පෙරේදා ඉල්ලීමක් කළේය. එසේම දිළිඳුකම කුසගින්න සහ රෝග පීඩාවලට මුල් වන අවි ගැටුම් ලෝකයෙන් තුරන් කරන්නැයි ද ෂැංහයිහිදී ඊයේ ඇරැඹුණු අන්තර්ජාතික සමුළුවකදී ඔහු තවදුරත් ආයාචනා කළේය. 'දිළි෾ඳුකම දුරැලීමේ උපක්‍රම' පිළිබඳව පැවැති මෙම සමුළුවේ ආරම්භක දේශනය කරන චීන අගමැතිවරයාය මේ.</PIC>
<PIC>දෑස් හැර බලනු ඉරාක යුද්ධයේ මානව විනාශය' නමින් වොෂින්ටනයේ ධවල මන්දිරය අබියස දැක්වුණු ප්‍රදර්ශනයට ඉරාකයේදී මිය ගිය අමෙරිකානු සෙබළුන් 800 කගේ පමණ නම් සඳහන් හමුදා බූට් සපත්තු යුගල මෙසේ එක්කොට තිබිණ. මෙය අමෙරිකානු මිත්‍ර සේවා කමිටුව මේ කණ්ඩායම විසින් සංවිධානය කරන ලද්දකි.</PIC>
<PIC>ගුවන් අනතුරුවලට තුඩු දෙන පක්ෂීන් ගුවන් පථ සීමාවට ඇතුළුවීම වළකාලීමට ෆැල්කන් නම් උකුසු වර්ගය යොදා ගැන්ම රුසියානු ගුවන් තොටුපළවල දී දැන් භාවිතා කෙරෙන නව උපක්‍රමයක් වී තිබේ. මේ පුල්කෝවේ ගුවන්තොටුපොළේදී පක්ෂි විද්‍යාඥයෙකු මෙවන් පක්ෂියෙකුත් ප්‍රදර්ශනය කරන අයුරුය.</PIC>
</ART>
<ART>
අප්‍රිකාවේ දීර්ඝම සිවිල් යුද්ධයට නිමාවක්
සුඩාන රජයත් කැරලිකරුවෝත් ගිවිසුමකට අස්සන් තබති
තායිවාෂාහිදී
අප්‍රිකාවේ දීර්ඝතම සිවිල් යුද්ධයේ නිමාවක් දකින අයුරින් සුඩාන රජය හා සුඩාන ජනතා විමුක්ති හමුදාව නම් කැරලි කණ්ඩායම අතර පෙරේදා ගිවිසුමක් අත්සන් කැරිණ. ලොව දරුණුම මානුෂික අර්බුදයක් පිළිබිඹු කරන්නේ යැයි එ. ජා. සංවිධානයෙන් ප්‍රකාශිත සුඩානයේ බෙදුම්වාදී ගැටුම් උග්‍රව ඇති ඩාෆුර් ප්‍රදේශය මෙම ගිවිසුමෙන් ආවරණය නොවන නමුදු එය එම ප්‍රදේශයේ සාමයට මගපෑදීමට පෙළඹවීමක් වනු ඇතැයි පැවසී තිබේ.
ගිවිසුම අස්සන් කිරීමෙන් පසු දෙපාර්ශවයෙන්ම කියැවුණේ එය රටට සාමය උදාකිරීමට ඉවහල් වනු ඇති බවය.
දෙමිලියනයක ජනතාවක් මිය ගොස් තවත් සිව් මිලියනයකට උන්හිටිතැන් අහිමි කළ 21 වසරක සුඩාන සිවිල් යුද්ධය මෙම ගිවිසුමෙන් අවසන් වනු ඇති අතර යළිත් එවනි ත්ත්වයක් රටේ පැන නොනගිනු අතැයි කැරලි නායක ජෝන් ගරන් කීවේය. 'සාමාපේක්ෂාවෙන් අති දුෂ්කර ගමනක යෙදෙමින් සිදුකළ චාරිකාවේ අවසන් කඳු මුදුනට පැමිණි ඇතැයිද ඔහු කීය. ගිවිසුම අස්සන් කිරීමත් සමග රට පුරා ප්‍රීති ප්‍රමෝදයක් පැතිර ඇති අතර ඊට ආශිර්වාද කරමින් දේව මෙහෙයන් පවා පැවති බව ප්‍රකාශිතය.
රොයිටර්
</ART>
<ART>
හයිටි - ඩොමිනිකන් ගංවතුර
දැනට 2000 ක් මිය ගිහින්
පෝට් - අයු- ප්‍රින්ස්හිදී
හයිටි හා ඩොමිනිකන් ජනරජයේ ගංවතුර හා නායයාමෙන් මියගිය සංඛ්‍යාව ඊයේ වනවිට 2000 කට ආසන්නව තිබිණි. හයිටියේ එක් නගරයකින් පමණක් මඩ තට්ටුවලට යට වූ මළ සිරුරු දහසක් පමණ සොයාගෙන ඇත.
සන්නිවේදන පහසුකම් නොමැති පෙදෙස්වලින් වඩ වඩාත් මළ සිරුරු මතුවෙමින් තිබෙන බව ප්‍රකාශිතය.
හයිටියේ පමණක් 1660 ක පමණ මළ සිරුරු සොයාගෙන ඇති අතර ඩොමිනිකන් රාජ්‍යයේ දැනට මළ සිරුරු 300 ක් පමණ සොයාගෙන ඇති බව ප්‍රකාශ වේ.
රොයිටර්
</ART>
<ART>
ඉන්දීය අගමැතිට බුෂ් ගෙන් සුබපැතුම්
නවදිල්ලියේ දී
අමෙරිකා ජනාධිපති ජෝර්ජ් බඩ්ලිව් බුෂ් පෙරේදා ඉන්දීය අගමැති මන් මෝහන්සිං අමතමින් ඔහු අගමැති ධූරයට පත්වීම හා මැතිවරණයෙන් කොංග්‍රස් පක්ෂය ලත් ජයග්‍රහණය ගැන සුබ පැතූ අතර දෙරට අතර සබඳතා තහවුරු කිරීම සම්දන්ධයෙන් ද සාකච්ඡා කළේය. විනාඩි 8 ක පමණ කාලයක් පැවති මේ දුරකතන සබඳතා බෙහෙවින් සුහදශීලි වූ බව විදේශ අමාත්‍යාංශ ප්‍රකාශක නව්ටෙජ් සර්නා පැවසීය. ඉදිරි කාලයේ දී දෙරටේ ම ජාතික ආරක්ෂක උපදේශකයින් අතර නිරන්තර සබඳතාවක් ඇති වන බව ද එම සංවාදයේ දී තහවුරු වී තිබේ.
රොයිටර්
</ART>
<ART>
කරච්චියේ රිය බෝම්බ 2 ක් පුපුරයි
කරච්චියේ දී
පකිස්තානයේ කරච්චි නගරයේ පකිස්තාන - අමෙරිකා සංස්කෘතික මධ්‍යස්ථානය ආසන්නයේ පෙරේදා රිය බෝම්බ දෙකක් පුපුරා යාමෙන් පොලිස් භටයකු මිය ගොස් ඇති අතර තවත් පුද්ගලයන් 32 නකු තුවාල ලබා ඇතැයි වාර්තාවේ.
අමෙරිකානු කොන්සල් ජෙනරාල් ගේ නිවහන ට හා කොන්සල් කාර්යාලයට ආසන්නව විනාඩි 15 ක තරම් කාල පරතරයක් ඇතිව රිය බෝම්බ දෙක පුපුරාගොස් තිබේ. මෙම අමෙරිකානු කොන්සල් කාර්යාලය සමීපයේ 2002 දී ද රියබෝම්බයක් පිපිරීමෙන් 12 දෙනෙකු මියගොස් තිබිණ.
රියබෝම්බ පිපිරුමේ වගකීම පැටවිය හැක්කකු අනාවරණය කිරීමට කල්වැඩි බව පවසන විදේශ ඇමැති ෂීක් රෂීඩ් ඊයේ අල් කයිඩා සම්බන්ධයක් ඇති බව බැහැර නොකරයි.
මෙම පිපිරුම් සිදුව ඇත්තේ මුෂාරෆ් ඝාතන තැත සම්බන්ධයෙන් අල් කයිඩා සබඳතා ඇති 'මාකන් - අල් මුජයිදීන් අල් - අලාමි" කණ්ඩායමේ හය දෙනකු අත්අඩංගුවට ගැනීමෙන් දින කීපයකට පසුය.
මෙම රිය බෝම්බ දෙකින් පසු තෙවැනි රිය බෝම්බයක් පිළිබඳවද බිය පැතුරුණු නමුදු එය බොරු බියක් බව පසුව අනාවරණය විය.
රොයිටර්
</ART>
<ART>
ඉන්දීය නව රජයේ පොදු වැඩපිළිවෙළ කොංග්‍රස සන්ධානය වාමාංශික කොටස් පුළුල් එකඟතාවයක
නවදිල්ලියේදී
ඉන්දීය නව රජයේ පොදු වැඩපිළිවෙළ සම්බන්ධයෙන් කොංග්‍රසය ප්‍රමුඛ සන්ධානය හා වාමාංශික කොටස් අතර පෙරේදා පැවති සාකච්ඡාවලදී සියලු පාර්ශවයන් අතර පුළුල් එකඟතාවක් ඇතිව තිබෙන අතර ආර්ථික ප්‍රතිසංස්කරණයන්හි තවදුරටත් නිමග්න වීමටත් ආසියාවේ තෙවැනි විශාලම ආර්ථිකය ලෙස 7-8% ක ආර්ථික වර්ධන වේගයක් පවත්වාගෙන යාමටත් එකඟතාව ඇතිව තිබේ. පක්ෂ විස්සක සන්ධානයේ නායිකාව ලෙස කොංග්‍රස් පක්ෂ නායිකා සෝනියා ගාන්ධි තෝරා ගැනීමද මෙහිදී සිදුවිය.
මෙම පොදු වැඩපිළිවෙළ ඊයේ මුළුමනින්ම ප්‍රකාශයට පත්කිරීමට නියමිතව තිබුණු අතර සමහර කරුණු සම්බන්ධයෙන් සුළු වෙනස්කම් පැවතුණත් සමස්තයක් ලෙස ඊට පුළුල් එකඟතාවක් පළවූ බව ඉන්දීය මාක්ස්වාදී කොමියුනිස්ට් පක්ෂ ජ්‍යෙෂ්ඨ නායක සීතාරාම් යෙචුරි කියා තිබේ.
මෙම සාකච්ඡාවලදී පෞද්ගලීකරණය පිළිබඳ මුදු පිළිවෙතකට යොමුවීමටත් ඒ අනුව ලාබ ලබන රාජ්‍ය ආයතන නොවිකිණීම හා පාඩු ලබන ආයතන පෞද්ගලීකරණයට පෙර මත විමසීම සිදුකරන බවත් ප්‍රකාශ විය.
ඒ සමග ඡන්ද පොරොන්දුවක් ද වන දුප්පතුන්ට ආහාර හා පොහොර සහනාධාර ලබා දීම සිදුකරන බවද ආයෝජකයින් දිරිමත් කරන බවද ඉන් ප්‍රකාශ විය.
රොයිටර් - ඒ. එෆ්. පී.
</ART>
<ART>
ගුජරාටයේ රැකවරණයට ඉන්දීය ආරක්ෂක බලකායක්
අහමදබාදයේදී
පූර්ව හින්දු - මුස්ලිම් අරගල ඇවිලීගිය ගුජරාට ප්‍රාන්තයේ මුස්ලිමුන් හා එම මූලික සාක්ෂිකරුවන් ගේ ආරක්ෂාව පතා ඉන්දීය ආරක්ෂක බලකායන් යොදවා ඇතැයි බලධාරිහු පෙරේදා ප්‍රකාශ කළහ.
ප්‍රාන්ත පොලිසිය චූදිතයන් සමඟ පවත්වනා සබඳතා හේතුවෙන් අරගලවලින් දිවි ගලවාගත්තවුන් හා සාක්ෂිකරුවන් සුරැකීමට පියවර ගන්නා ලද රාජ්‍ය නොවන සංවිධාන කිහිපයක් ශ්‍රේෂ්ඨාධිකරණයට කල ඉල්ලීම අනුව මෙසේ ආරක්ෂක බලකාය ගුජරාටය පුරා යෙදවීමට කටයුතු කැර ඇත.
ගුජරාටයේ පොලිස් අධ්‍යක්ෂ ජෙනරාල් ඒ.කේ. බර්ගාව් පවසන පරිදි මධ්‍ය කාර්මික ආරක්ෂක බලකාය මගින් මෙම ආරක්ෂාව සැලසෙනු ඇති අතර අවශ්‍ය තරම් කාලයක් ඔවුන් යෙදෙවෙනු ඇත.
එම බලකායට අයත් සන්නද්ධ කණ්ඩායම් පහක් වයර්ලස් කට්ටල සමග දරුණු ලෙස අරගල පැවති ප්‍රදේශ පහක දැනටම සේවයේ යොදවා ඇතැයි ප්‍රකාශිතය.
වාර්ගික අරගල වලට සම්බන්ධ නඩු 4000 කින් අඩක්වත් තවම විභාග කැරී නැති බවත් බොහෝ නඩු සාක්ෂි මදකමින් පොලිසියේ බලපෑමෙන් විසිකර දමන බවත් ප්‍රකාශිතය.
රොයිටර්
</ART>
<ART>
"හුසේන් – අල්" ඉරාකයේ අගමැති ධූරය ප්‍රතිකේෂ්ප කරයි
බැග්ඩෑඩයේ දී
ඉරාකයේ ඉදිරි අතුරු පාලන රජයේ අගමැති ලෙස තෝරා ගනු ඇතැයි සැලකී තිබුණු හුසේන් – අල් ෂාරිස්තානි එම ධූරය දැරීමට අකමැත්ත ප්‍රකාශ කර ඇතැයි ඉරාකයේ එ. ජා. දූත ලක්දාර් බ්‍රාහිමි ප්‍රකාශ කැර තිබේ.
සදාම් යුගයේදී අබුගරේබ් වධකාගාරයේ සිරගතව සිටි ඔහු, ජූනි 30 දා අමෙරිකාවෙන් ඉරාකීයන් වෙත පූර්ණ බලය පැවරීමෙන් පසු බිහිවන ඉරාක අතුරු පාලන රජයේ අගමැති ලෙස අමෙරිකාවෙන් නම් කැරී තිබිණ.
1991 අබුගරේබ් සිර කඳවුරෙන් පැන ආ තැන් පටන් ඉරාක ජනතාව වෙනුවෙන් විවිධාකාරයෙන් සේවය කැර ඇතැයි පවසන ෂාරිස්තානි, තවදුරටත් වෙනත් ආකාරවලින් එම සේවය ලබා දෙනු හැරෙන්නට අගමැති ධූරය පිළිගන්නට කැමති නොවන බව ප්‍රකාශ කැර ඇත. දැනට ඉරාක මානුෂික කටයුතුවල නියැලී ඇති ඔහු තවදුරටත් එම කටයුත්තෙහි නියැලීමට කැමැත්ත පලකොට තිබේ.
රොයිටර්
</ART>
<ART>
මධ්‍යස්ථ මතධාරීන් සමඟ සාකච්ඡාවට ඉන්දීය නව රජය සූදානම්
නවදිල්ලියේ දී
ඉන්දු - කාශ්මිරයේ මූලික බෙදුම් වාදී කණ්ඩායම්වල මධ්‍යස්ත කොටස් සමඟ ජූලි මස මුල් සතියේ දී පමණ සාම සාකච්ඡා ඇරඹීමට ඉන්දීය නව රජය සූදානම් වෙයි.
මෙම සාකච්ඡාවනට ස්වදේශ කටයුතු පිළිබඳ ඇමැති ෂිව්රාජ් පටිල් සහභාගිවනු ඇති බවත්, සාකච්ඡාවල විෂය පථය පුළුල් කිරීම සම්බන්ධයෙන් තීරණයක් ද ඉක්මනින් ම ගනු ලබන බවත් කාශ්මීර කටයුතු බාර නවදිල්ලි නිලධාරී එන්. එන්. වෝරා කීවේය.
හිටපු අගමැති අතාල් බිහාරි වජ්පායිගේ රජය ෂියා මුස්ලිම් පූජක මවුලාන අබ්බාස් අන්සාරිගේ මූලිකත්වයෙන් යුත් මධ්‍යස්ත මතධාරින් සමග සාකච්ඡා වටදෙකක් පවත්වා තිබුණු අතර ජුනි, මස තෙවැනි වටය පැවැත්වීමට ගිවිසගෙන තිබිණ.
පූර්ව රජය මැතිවරණයෙන් පරාජයට පත් වී ඇති නමුදු වත්මන් රජය සාකච්ඡා ඉදිරියට ගෙනයනු ඇති බවත්, සාකච්ඡා දිනයන් ස්වදේශ කටයුතු ඇමැති පටිල්ගේ වැඩසටහන් අනුව තීරණය කැරෙනු ඇතැයි වෝරා ප්‍රකාශ කළ බවත් සඳහන්ව තිබේ. ඊයේ ස්වදේශ කටයුතු ඇමැති හමු වී සාකච්ඡා විෂය පිළිබඳ අවධානය යොමු කිරීමට ද නියමිතව තිබිණ.
මේ අතර ශ්‍රී නගර්හි සිට ප්‍රකාශයක් කරන අන්සාරි කියා ඇත්තේ සාකච්ඡා පිළිබඳව තවමත් කිසිදු දැන්වීමක් තම පාර්ශවයට සිදුකැර නැතත්, කාශ්මීර ප්‍රශ්නය සාකච්ඡාවෙන් ම විසඳා ගත යුත්තක් බැවින් තමන් සාකච්ඡාවට කැප වී සිටින බවත්ය. එහෙත් පූර්ව වට දෙකේ දී මෙන් නොව තෙවැනි වටය ඉහළ මට්ටමකට සීමාවිය යුතු බව ද ඔහු කියා තිබේ. මේ අතර ඉන්දීය ආරක්ෂක ඇමැති පුනාබ් මුකර්ජි පවසා ඇත්තේ කාශ්මීර අරගලයට දේශපාලනමය විසඳුමක් ලබා දෙන බවය.
ඒ. එෆ්. පී.
</ART>
<ART>
නේපාල රජය සමඟ සාකච්ඡාවට මාඕවාදින් සූදානම්
කත්මන්දුහිදී
නේපාලයේ වත්මන් අර්බුදකාරිත්වයට විසඳුමක් වශයෙන් රජය සමග සාකච්ඡා පැවැත්වීමට මාඕවාදි කැරලිකරුවන් සුදානමින් සිටින බව දෙපාර්ශවය අතර සාකච්ඡා සඳහා පහසුකම් සපයන්නෙකු වන මානව හිමිකම් ක්‍රියාකාරී පද්මරත්න තුලාධාර් කියා තිබේ.
වත්මන් අර්බුදය හමුවේ සාමකාමි විසඳුමක් පතා රජය සමඟ සාකච්ඡා කිරීමට මාඕවාදීන් සූදානම් අතර අදාල දේශපාලන පක්ෂ වලට විකල්පයක් සැපයිය හැකිනම් පාර්ලිමේන්තු මැතිවරණයක් සඳහා වන ඉල්ලීමද අත්හල හැකි බව පවසා ඇතැයි ඔහු කියා තිබේ.
ඉකුත් අගොස්තුවේදී මාඕවාදීන් පසුගිය සාම ක්‍රියාවලිය අත්හලේ පාර්ලිමේන්තු මැතිවරණයක් සඳහා වන ඔවුන්ගේ ඉල්ලීම රජයෙන් ප්‍රතික්ෂේප වූ බැවිනි. වටමේස සාකච්ඡාවක් හා අතුරු පාලනයක් ඔවුන්ගේ සෙසු ඉල්ලීම් අතර ප්‍රමුඛස්ථානයක් ගනී.
ඒ.එෆ්.පී
</ART>
<ART>
<PIC>හිටපු ඉන්දීය අගමැති අභාවප්‍රාප්ත ජවහර්ලාල් නේරු ගේ 40 වැනි ගුණානුස්මරණෝත්සවය පැවැති ඊයේ 'ෂාන්තිවාන්' ස්මාරකය අබියස කොංග්‍රස් නායිකා සෝනියා ගාන්ධි හා ඉන්දීය අගමැති මන්මෝහන් සිං රැදී සිටි අයුරු.</PIC>
<PIC>සූඩාන සිවිල් යුද්ධය අවසන් කොට සාමයට මග පාදන ඓතිහාසික ගිවිසුමක් එරට රජය හා සුඩාන ජනතා විමුක්ති හමුදාව අතර පෙරේදා අත්සන් කැරිණි. නයිවාෂා නගරයේදි ගිවිසුම අත්සන් කිරීමෙන් පසු කැරලිනායක 'ජෝන් ගරාන්' අතට අත දී සුබපතද්දී උප ජනාධිපති අලි ඔස්මන් මොහොමඩ් හා (වමේ) අත්සන් කළ ගිවිසුම විදහන අයුරුය මේ.</PIC>
<PIC>පාකිස්තානයේ කරච්චි නුවර රිය බෝම්බ දෙකක් පිපිරුමෙන් එක් අයෙකු මියගොස් තිහක් තුවාල ලැබූහ. මේ එහිදී ගිනිගෙන දැවෙන රියක් වෙතින් ඡායාරූප ශිල්පියෙකු ඈතට දිවයන සැටිය.</PIC>
<PIC>ගාසා තීරයේදී දින හයක මෙහෙයුමක් සිදුකළ ඊශ්‍රායල් හමුදාව නිවාස 45 ක් විනාශ කොට 575 දෙනෙකුට උන්හිටිතැන් අහිමි කළහ. රෆා සරණාගත කඳවුරේ ඔවුන් විනාශ කළ නිවසක සුන්බුන් මත තාවකාලික මඬුවක් අටවන්නේ එම මෙහෙයුමට ගොදුරු වූ පලස්තිනුවෙකි.</PIC>
<PIC>ලන්ඩනයේ පිහිටි නැපියර් සාමිවරයාගේ මෙම පිළිරුව මුළුමනින්ම රත්පැහැ ස්ටිකර් පටිවලින් වෙලා ඇත්තේ සිය විභාගයේ කොටසක් ලෙස රාජකීය ලලිතකලා පීඨයේ අවසන් වසරේ සිසුවියක් ෂසිනි.</PIC>
</ART>
<ART>
බංගලදේශ මහ වැඩවර්ජනය නිමයි
රජයේ මර්මස්ථාන රැකීමට ආරක්ෂක හමුදා පියවර ගනී
ධකාහිදී
බංගලදේශ රජය නෙරැපීම අරමුණු කැරගත් දෙදින මහ වැඩවර්ජනයේ අවසන් දිනය වූ පෙරේදා රජයේ මර්මස්ථානයන් රැකීමට ආරක්ෂක හමුදා පියවර ගෙන තිබිණ.
අප්‍රේල් මස අගවන විට හදිසි මහ මැතිවරණයකට රජය යොමුකිරීමේ අදිටනින් අගමැතිනි ඛලීඩා සියාගේ රජයට එරෙහිව විපක්ෂ අවාමිලීගය මෙහෙයවන වර්ජන රැල්ලක නවතම වැඩවැරුම පැවති පෙරේදා එය සාමකාමීව නිමවිය. මෙහිදී විදුලි බල මධ්‍යස්ථාන, චිතගොංවරාය, තෙල් පිරිපහදුව වැනි මර්මස්ථාන රැක ගැන්මට පියවරගෙන ඇත්තේ සිවිල් පාලනය පහසු කරනු පිණිසය.
රටේ අපරාධ හා දූෂණය මැඩලීමට රජය අපොහොසත් වී ඇතැයි අවාමි ලීගය චෝදනා කරන අතර රජය පවසන්නේ ඉකුත් අවාමිලීග රජයෙන් ඔවුනට බාර වුණේ සාමය හා නීතිය බිඳ වැටුණු රටක් බවය.
පෙබරවාරි මාසයේදී සිට මේ වනවිට විපක්ෂයේ අනුග්‍රහයෙන් වැඩවර්ජන 7 ක් පැවත ඇත. ඉන් දිනකට ඩොලර් මිලියන 60 කට වැඩි පාඩුවක් රටට සිදුව තිබේ.
ඒ. එෆ්. පී.
</ART>
<ART>
ඉරාකයේ පුද්ගල පැහැරගැනීම් රැල්ල අමෙරිකානු හමුදා සන්ධානයට හිසරදයක් වෙලා
බැග්ඩෑඩයේදී
ඉරාකයේ අමෙරිකානු ප්‍රමුඛත්වයෙන් යුත් සන්ධාන හමුදාවට එරෙහි විරෝධතාව ප්‍රචණ්ඩකාරි අයුරින් උග්‍රවෙද්දී අලුතින්ම මතුව ඇති පුද්ගල පැහැරගැනීම් රැල්ල හමුදා සන්ධානයට මහත් හිසරදයක් වී තිබේ.
සාමාන්‍ය ජපන් වැසියන් තිදෙනකු පෙරේදා පැහැරගෙන ගොස් ඇති අතර එදිනම කලින් පැහැරගෙන ගොස් සිටි ද. කොරියානු පූජකවරුන් අටදෙනෙකු මුදාහැරීම ද සිදුව තිබේ. මේ අතර කැනේඩියානුවෙකු ද පැහැරගැන්මට ලක්ව ඇති බව වාර්තා වී ඇත.
ජුනි 30 වනවිට ඉරාකීය ස්වයං පාලනයකට සැලසුම් සකසමින් සිටින අමෙරිකාවට මෙම නව පැහැරගැනීම් රැල්ල මහත් ප්‍රශ්නයක්ව තිබේ.
මෙතෙක් අප්‍රසිද්ධව පැවති මුජයිදීන් සේනාංකය නම් කණ්ඩායමක් විසින් ජපන් වැසියන් තිදෙනා පැහැර ගෙනගොස් ඇත. අල් ජසීරා චන්ද්‍රිකා නාලිකාවෙන් ඔවුන් තිදෙනා දැක්වෙන වීඩියෝ පටයක් විදහා ඇති අතර තෙදිනක් තුළ ජපන් හමුදා ඉරාකයෙන් පිට නොවුනොත් ඔවුන් පුළුස්සා මරා දමන බවට තර්ජනය කැරී තිබේ. මෙම තිදෙනා අතර කාන්තාවක සිටින බව ද ප්‍රකාශිතය.
එහෙත් සිය ස්වයං ආරක්ෂක බලකායන් ඉරාකයේ ප්‍රතිසංස්කරණ කටයුතුවලට සහායවන්නන් පමණක් බැවින් ඔවුන් ඉවත් නොකරගන්නා බව ජපාන හා කොරියානු බලධාරින් පවසා තිබේ. මෙයාකාර තර්ජනයන් සන්ධානයේ සෙසු හමුදාවන්ට ද ලැබෙමින් පවතින නමුදු ඔවුන් ද ජපන් කොරියානු ස්ථාවරයේ ම පසුවන බව සඳහන් වේ.
මේ අතර ෆොලුජා හි ගොඩනැගිලිවල සිට කිවනොහැකි සංඛ්‍යාවක පිරිසක් අමෙරිකානු හමුදාවන්ට ප්‍රහාර එල්ල කැර ඇති බවත් අතිරේක හමුදාවන් කැඳවීමෙන් පසු ඔවුන් රැඳී සිටි ගොඩනැගිලිවලට ප්‍රතිප්‍රහාර එල්ල කිරීමෙන් දහදෙනෙකු පමණ ඝාතනය ව ඇති බවත් ප්‍රකාශ වී තිබේ.
සන්ධාන හමුදාවට දකුණෙන් හා බටහිරින් ප්‍රහාර එල්ල කැරෙන අතර ඉකුත් සතිය තුළ පමණක් ඉන්සියයකට අධික පිරිසක් මියගොස් ඇත. ෆොලුජාහිදී ස්නයිපර් ප්‍රහාරවලින් අමෙරිකානු භටයින් දෙදෙනෙකු ද මිය ගොස් තිබේ.
මේ සියල්ල අතර ඉරාක අතුරුපාලනයේ අභ්‍යන්තර කටයුතු ඇමති නූරි බද්රාන් සිය ඉල්ලා අස්වීම ඉරාකයේ අමෙරිකානු පාලක පෝල් බ්‍රිමර්ට බාර දී තිබේ. එය අමෙරිකානු සැලසුම් ව්‍යාකූල කරන්නක් බව ප්‍රකාශිතය. සිය අමාත්‍යාංශයේ කටයුතු පිළිබඳව අමෙරිකාව සෑහීමට පත් නොවීම මත ඉල්ලා අස්වන බව ඔහු කියා ඇත.
ඒ. එෆ්. පී.
</ART>
<ART>
ගම්මුන්ගේ පහරදීම්වලින් මාඕවාදී කැරලිකරුවන් 7 ක් මරුට
කත්මන්දුහිදී
අන්තර්ජාතික අවධානයද යොමුවන තරමේ පැහැරගෙන යාම් ක්‍රියාවලියක නිරත නේපාල මාඕවාදීන් විසින් පුද්ගලයන් 1500 ක පමණ පිරිසක් පැහැර ගෙන ගොස් යළි මුදා හැරීමෙන් පසු ගම්මුන් විසින් කැරලිකරුවන් හත්දෙනෙකු පහරදී ඝාතනය කැර තිබේ.
මේ ප්‍රචණ්ඩත්වයන් සිදුව ඇත්තේ මාඕවාදීන්ගේ තෙදින වැඩවර්ජනයක අවසන් දිනයේදීය.
මාඕවාදීන් පැහැරගෙනගිය 1500 දෙනා තුරුණුවියේ පසුවන්නන් වන අතර පැහැරගත් තැනින් කි. මී. 35 ක් ඈත මාඕවාදීන්ට අනුබද්ධ ගොවි සංවිධානයකදී පැවැත්වූ දේශනයකින් පසු ඔවුන් මුදා හැර ඇත.
පැහැර ගැනීමෙන් කුපිත වූ ගම්මු පෙරේදා කැරලිකරුවන් අටදෙනෙකු අල්ලාගෙන පහරදී මරා දමා ඇති අතර, ඔවුන්ගේ ප්‍රාදේශීය නායකයා හමුදාවට බාරදී තිබේ. මේ සිද්ධිය ඇතිවී තිබෙන්නේ නිරිතදිග කන්ඩාන් පූර් හිදීය.
මේ අතර ඊශානදිග ඉලාම් හි පොලිස් මුරපොලකට පහරදුන් මාඕවාදීන් පොලිස් නිලධාරීන් දෙදෙනෙකු ඝාතනය කැර ඇත. ඒ අවස්ථාවේ පොලීසියේ 65 ක් පමණ මුරපොලේ සිට ඇත. මින් 15 දෙනෙකු මූලස්ථානයට පැමිණ ඇතත් තවත් 45 දෙනෙකු අතුරුදහන්ව ඇත. ඔවුන් සොයා මෙහෙයුමක් දියත් කැර තිබේ.
</ART>
<ART>
කාශ්මීර මුස්ලිම් කැරැලිකරුවන්ගේ බෝම්බ ප්‍රහාරයෙන් 9 ක් මරුට
ඇමැතිවරු දෙදෙනකු ඇතුළු 50 කට තුවාල
යූරිහිදී
ඉන්දු - කාශ්මීරයේ මැතිවරණ රැළියකට කාශ්මීර මුස්ලිම් කැරලිකරුවන් විසින් පෙරේදා බෝම්බ ගැසීමෙන් පුද්ගලයන් 9 දෙනෙකු පමණ මියගොස් ප්‍රාන්ත ඇමතිවරුන් දෙදෙනකු ඇතුලු 50 දෙනෙකු පමණ තුවාල ලබා තිබේ.
සටන්විරාමයක් ක්‍රියාත්මක ඉන්දු - පකිස්තාන දේශසීමාසන්න යූරි ප්‍රදේශයේදී ඇති වූ මේ සිද්ධිය ඉන්දීය මහමැතිවරණයට අදාළ පළමු ප්‍රචණ්ඩකාරිත්වය ලෙස හැඳින් වී තිබේ. බෝම්බ ප්‍රහාරයත් සමඟ රැස්ව සිටියන් හිස් ලූ ලූ අත පලායන්නට වූ අතර පොලීසිය අහසට වෙඩි තැබීමෙන් කැරලිකරුවන් පලවා හැර ඇත.
සමහරෙකු ලේ විල් මැද වැටී සිටි අතර සෙස්සෝ මොර දෙමින් පලාගිය බව ඇසින් දුටුවෝ කියති.
මෙය සාමයේ සතුරන් විසින් සිදු කළ නිහීන ක්‍රියාවක් බවත්, මැතිවරණය කඩා කප්පල් කිරීමට ඔවුන් දරණ ප්‍රයත්නය මුළුමනින්ම ව්‍යර්ථ වනු ඇති බවත් කාශ්මීර මහ ඇමති මෆ් ටි මොහමඩ් සයිඩ් කියා ඇත.
මෙම ප්‍රහාරය සිදුවන විට ප්‍රාන්ත මුදල් ඇමති මුසාෆර් හුසේන් වීග් හා සංචාරක ඇමති ගුලාම් හසන් මීර් ආධාරකරුවන්ගේ ජයගෝසා මැද පාසල් ගොඩනැගිල්ලකට ඇතුලුවෙමින් සිට ඇත. පිපිරීමෙන් තුවාල ලත් 50 අතර මෙම ඇමති දෙපොලද වෙති. එතරම් ප්‍රසිද්ධියක් නැති 'කාශ්මීරය බේරාගැන්මේ ව්‍යාපාරය' නම් සංවිධානයක්ප්‍රහාරයේ වගකීම බාර ගෙන ඇති අතර මැතිවරණ රැලිවලට ඉදිරියේ දී ද පහර දෙන බවට තර්ජනය කැර තිබේ. කාශ්මීර ජාතිකයන් මැතිවරණයට සහභාගි නොවිය යුතු බවට ද ඔවුන් අනතුරු අඟවා තිබේ.
ඒ. එෆ්. පී.
</ART>
<ART>
සුඩානයේ කැරලිකාර කණ්ඩායම් 2ක් රජය සමඟ සටන් විරාමයකට එළඹෙයි
අල්ෆෂීර්හිදී
සුඩානයේ ක්‍රියාත්මක වන කැරළිකාර කණ්ඩායම් දෙකක් එරට රජය සමඟ දින හතළිස් පහක සටන් විරාමයකට එකඟත්වය පළ කිරීමත් සමඟ මානව විනාශයක් සිදු විය හැකි බවට එක්සත් ජාතීන්ගේ සංවිධානය දිගින් දිගටම අනතුරු අඟවා තිබු බටහිර ඩාෆර් ප්‍රදේශයට ඇතුළු වීමට සහන කණ්ඩායම්වලට හැකියාව ලැබී තිබේ. මෙම කැරළිකරුවන් සුඩාන රජය සමඟ සටන් විරාමයකට එළැඹ තිබෙන්නේ පෙරේදා සිටය.
සටන් විරාමයට එළැඹ සිටින පාර්ශව තුන චාද් හිදී සාකච්ඡා පැවැත්වු බවත්, දෙසතියක් ඇතුළත යළිත් සාකච්ඡා පැවැත්වීමට ඔවුන් එකඟ වී ඇති බවත් සුඩාන විදේශ ඇමති මුස්තාෆා ඔස්මාන් ඉස්මායිල් රොයිටර් ප්‍රවෘත්ති සේවයට ප්‍රකාශ කැර තිබේ. සුඩානයේ ගැටුම් නිසා මේ වන විට පුද්ගලයින් දහස් ගණනක් අවතැන් වී සිටිති.
"ඔවුන් දින හතළිස් පහක සටන් විරාම එකඟතාවකට එළැඹී සිටින බව මා ඉතා සතුටින් යුතුව දැනුම් දෙනවා. එසේම මේ එකඟතාව අලුත් කැර ගැනීමේ හැකියාවක් ද තිබෙනවා." යැයි සුඩාන විදේශ ඇමතිවරයා උතුරුදිග චාෆර් ජනපදයේ අල් ෆෂීර් ජනපදයේදී ප්‍රකාශ කැර තිබේ.
දුප්පත් ප්‍රදේශ නොතකා හැර අතැයි ද අප්‍රිකානු ගම්මාන කොල්ලකා ගිනි තැබීමට අරාබි හමුදාවන්ට ඉඩ හැර ඇතැයි ද කැරලිකරුවෝ කාටුම් පාලනයට චෝදනා කරති. වියළි ප්‍රදේශවල ඝාතන සිදු කිරීම සහ වනසා දැමීම එම ප්‍රදේශවල සිදු කැරෙන වාර්ගික පවිත්‍රකරණයක් ලෙස එක්සත් ජාතීන්ගේ සංවිධානයේ ජ්‍යෙෂ්ඨ නිලධාරියකු විස්තර කැර තිබේ.
එක්සත් ජාතීන්ගේ සංවිධානයේ මහ ලේකම් කොෆී අන්නන් රුවන්ඩාවේ සිදු වූ ආකාරයේ ජන සංහාරයක් සුඩානයේද සිදු විය හැකි බවට මීට පෙර අනතුරු අඟවා තිබිණි. සටන් විරාම එකඟතාව සාමාන්‍ය ජනතාව ඉලක්ක කොට සිදු කැරෙන පහර දීම් නතරවීමටත්, මානුෂීය ආධාර සපයන්නන්ට එම ප්‍රදේශවලට ඇතුළු වීමටත් ජනතාවට අවශ්‍ය ආරක්ෂාව හා ආධාර ලබා දීමටත් හේතු වනු ඇතැයි ද අන්නන් විශ්වාස පළ කැර තිබේ.
</ART>
<ART>
<PIC>කාශ්මීරයේ යූරි හි මැතිවරණ රැලියකට කැරලිකරුවන්ගේ ප්‍රහාර එල්ල වූ අවස්ථාවේ කාශ්මීර ජාතිකයන් රැකවරණ පතා දුව යන සැටිය මේ. මෙම ප්‍රහාරයෙන් පුද්ගලයන් 9 දෙනෙකු ඝාතනය වී තිබේ.</PIC>
<PIC>කෙන්යාවේ නයිරෝබි ජාතික උද්‍යානයේදී අලුත උපන් සුදු සීබ්‍රා පැටියා උගේ මව අසල ගැවසෙන අයුරුය මේ. සීබ්‍රාවන්ට හිමි කලු - සුදු ඉරි රහිතව ඌ ඉපදී ඇත්තේ කෙසේද යන්න වනජීවි නිලධාරින්ගේ විමසුමට ලක්ව තිබේ.</PIC>
<PIC>ඉරාකායේ අමෙරිකාව ප්‍රමුඛ සන්ධාන හමුදාවට එරෙහි ප්‍රහාර උග්‍රවී ඇති රමාධි හා ෆොලුජා වෙත විශාල බල ඇණි යවා තිබේ. ෆොලුජා හි කොටුවී සිටින ජනතාවට අවශ්‍ය සැපයුම් පිළියෙළ කරන අතර, ගසාලියා අම් අල් කුරා, පල්ලියේ පැවති රැලියකදී ඉරාකියන් අමෙරිකානු විරුද්ධ සටන් පාඨ හඬනගන සැටිය මේ.</PIC>
<PIC>2001 සැප්තැම්බර් 11 අමෙරිකානු ත්‍රස්ත ප්‍රහාරයට අදාල ස්වාධීන විමර්ශන කොමිසම හමුවේ සාක්ෂි දීමට පෙර ජාතික ආරක්ෂක උපදේශිකා කොන්ඩොලිසා රයිස් දිවුරුම් දෙන අවස්ථාවයි මේ. ඔසාමා බින් ලාඩන්ගේ අල් කයිඩා සංවිධානයෙන් එල්ලවන තර්ජනයන්ට ප්‍රමාණවත් අයුරින් ප්‍රතිචාර දැක්විමට ඉකුත් වසර 20 තුළ අමෙරිකානු නායකයින්ට නොහැකිව ඇති බව ඇය මෙහිදී කීවාය.</PIC>
<PIC>දෙදහස් හතරේ ඉන්දීය මහී රූ රැජන විශ්ව රූ රැජන හා ලෝක රූ රැජන ලෙස තේරුණු ජෝති බ්‍රාහ්මින් (වම) තනුෂරි දත්ත (මැද) හා සෙයාලි හගාක් ය මේ. පසුගියදා පැවති රූ රැජන තේරීමේ තරගයේදී ලෝ රූ රැජන තරගය නියෝජනය සඳහා තේරුණු තැනැත්තිය ඇයට එරෙහිව නැගුණු චෝදනා මත කිරුළ අත්හැරීමෙන් පසු හගාත්ට එම වරම හිමිවිය.</PIC>
</ART>
<ART>
බැග්ඩෑඩයේ ඊයේත් පිපිරීම් කිහිපයක්
බැග්ඩෑඩයේදීය.
ඊයේ (ඉරිදා) අලුයම් කාලයේ බෝම්බ පිපිරීම් කිහිපයකින් නිකුත් වු විශාල ශබ්ද බැග්ඩෑඩි කගරය හරහා දෝංකාර දුන් බවත් අමෙරිකානු පරිපාලන මධ්‍යස්ථාන පිහිටි ' හරිත කලාපය ' දෙසින් අහස දෙසට දුමාරය විහිදී ගිය බවත් වාර්‍තා වී තිබිණි.
මෙම පිපිරවීම පිළිබඳව දැඩි තොරතුරු අමරිකාව ප්‍රමුඛ බැග්ඩෑඩයේ සන්ධාන හමුදා වෙත ලැබී නොතිබුණු අතර සදාම් හුසේන්ගේ ප්‍රධාන මාලිගය පිහිටි ' හරිත කලාපය ' වෙත එල්ල වන ගරිල්ලා ප්‍රහාර එන්න එන්නම වැඩි වෙමින් පවතී.
රොයිටර්
</ART>
<ART>
බංග්ලාදේශය
සැඟවී සිට පහර දී පොලිස් භටයකු මරා දමති තවත් තිදෙනකුට තුවාල
ධකාහිදීය
නිරිතදිග බංග්ලාදේශයේ බුල්කා නගරයේදී අන්තවාදී වාමාංශික කණ්ඩායමක් විසින් එල්ල කරන ලද බෝම්බ ප්‍රහාරයකින් එක් පොලිස් භටයකු මිය ගොස් තවත් තිදෙනකුට තුවාල සිදු වී ඇතැයි පොලිසිය පවසයි.
මුර සංචාරයේ යෙදී සිටි පොලිස් භට කණ්ඩායමකට සැගවී සිට මෙම ප්‍රහාරය එල්ල කර ඇත්තේ තහනමට ලක් වී සිටින ගරිල්ලන් කණ්ඩායමක් විසිනි.
නිරිතදිග පිහිටි ව්‍යාපාරික මධ්‍යස්ථානයක් වන බුල්කා නගරයේ ප්‍රචණ්ඩ ක්‍රියා ආරමභ වුයේ පසුගිය වසරේ සිදුවූ දේශපාලනඥයන් කිහිප දෙනකු ද ජ්‍යෙෂ්ඨ පුවත්වත් කලාවේදියකු ඝාතනය කිරීමේ සිද්ධියක් සමගිනි .
ඒ. එෆ්. පී.
</ART>
<ART>
විපක්ෂ උද්ඝෝෂණ හා කැරලි මර්දනයට පොලිසිය හා හමුදාවට නේපාල රජුගේ වැඩි බලතල
කත්මන්දු හි දී
නේපාල අගනුවර පස්දෙනෙකුට වඩා රැස්වීම ඉකුත් බ්‍රහස්පතින්දා පටන් තහනම්වීමෙන් සහ ගයනේන්ද්‍ර රජු විසින් පුද්ගලයන් අත් අඩංගුවට ගැන්ම හා නිවාස සෝදිසිය සඳහා පොලිසියට හා හමුදාවට වැඩිබලතල ලබාදෙන නීතයක් යළි පණගැන්වීමෙන් පසු පෙරේදා පැවති ප්‍රජාතත්ත්‍ර හිතෛෂී උද්ඝෝෂණයකදී පන්සීයක පමණ පිරිසක් අරගල මර්දන පොලිසියෙන් අත් අඩංගුවට ගෙන තිබේ.
 ත්‍රස්තවාදී ක්‍රියා සම්බන්ධයෙන් සැකපිට පුද්ගලයන් අත් අඩංගුවට ගැන්ම හා නිවාස සෝදිසියට බලය පැවරෙන නීතිය 2002 අප්‍රේල් මස පණවනලද්දේ දෙවසරක කාලයක් සඳහාය . ඒ අනුව පසුගියදා මෙම නීතිය අවලංගුවූ නමුදු පාර්ලිමේන්තුවක් රහිතවම ගයනේන්ද්‍ර රජු විසින් යළි එම නීතිය පණගන්වා තිබේ. ත්‍රස්ත මර්දනය සඳහා ඇතිකළ මේ නීතිය දැන් යළි පණගැන්වී ඇතේ ප්‍රජාතත්ත්‍රවාදය ඉල්ලා කැරෙන විපක්ෂ උද්ඝෝෂණ රැල්ලක් හමුවේය.
සෙනසුරාදා රජමාළිගය අබියස උද්ඝෝෂණය කළ පිරිස් වැටලූ පොලිසිය ඔවුනට බැටන් ප්‍රහාර එල්ල කැර ඇත. උද්ඝෝෂකයින්ද පොලිසියට ගල්මුල් වලින් පහර දී තිබේ. ගල් මුල් වැදුණු සමහර පොලිස් හටයන්ගෙන් ලේ වැගිරෙනු දුටුවෝද වෙති.
 ඉකුත් සිකුරාදා මාළිගය අබියස මෙවන් උද්ඝෝෂණ පැවතියද කටුකම්බි මාර්ග බාධක ඉක්මවා යාමට පොලිසිය උද්ඝෝෂකයන්ට ඉඩ නොදුනි. සිකුරාදා 1600 ක් පමණ අත් අඩංගුවට ගෙන පසුව මුදා හැර ඇත. පෙරේදා අත් අඩංගුවට ගැනුණවුන් සත්ව ගාල්වල පවා රදවමින් හා ඔවුනට ඇවැසි කෑම බීම පවා ලබා නොදෙමින් අමානුෂික අයුරින් සලකන බවද විපක්ෂයෙන් වෝදනා නැගී තිබේ. රජය රැස්වීම් තහනම් කොට ඇත්තේ මාඕවාදීන් ඒ අතරට රිංගාගත හැකි බැවිනැයි සඳහන් කැර තිබේ. රජුට හා රජයට විරුද්ධව විපක්ෂ උද්ඝෝෂණ දැඩි වෙද්දී මාඕවාදී ප්‍රහාරයන්ද උග්‍ර වෙමින් පවතී. මේ ද්වි අර්බුදය හමුවේ නේපාලය භයානක තත්ත්වයක් කරා යොමුවෙමින් පවතින බව විශ්ලේෂකයන්ගේ මතය වී තිබේ.
ඒ. එෆ්. පී. , රොයිටර්
</ART>
<ART>
මැතිවරණ ඉරණම දැන ගන්න ඉන්දීය දේශපාලනඥයෝ ග්‍රහචාරය පිරික්සති
නවදිල්ලියේදී
වත්මන්ඉන්දීය අගමැති අතාල් බිහාරි වජ්පායි යළි අගමැති ධූරයට පත්වන බවත් , මාධ්‍ය අනුමානයන් කෙසේ වෙතුද මේ 79 වැනි වියේ පසුවන පුද්ගලයා ඉක්මනින් විශ්‍රාම නොයනු ඇතිබවත් ඉන්දීය ජ්‍යෝතිශ්ශාස්ත්‍රඥයින්ගේ මතය වී තිබේ. ඒ සමගම විපක්ෂ කොංග්‍රසද ඉදිරි මැතිවරණයේදී ප්‍රබලත්වයක් විදහන නමුදු රජයක් ගොඩනැගීමට තරම් බලයක් නොලබනු ඇති බව ඔවුන් සඳහන් කැර ඇත. ග්‍රහ – තාරකා පිහිටීම අනුව මෙම අනාවැකිය පවසන නවදිල්ලි දෛවඥයකුවන අජේ බම්බි ඉන්දීය දේශපාලනඥයින් දැන් බහුලවශයෙන් ඔහු සොයා එන නමුදු ඔවුන්ගේ දෛවය වෙනස්කිරීමට හැකියාවක් නැති බවත් එහෙත් සමහරෙකුගේ ගැටළු සමනය කිරිමට මන්ත්‍ර ජප කිරීම් හෝ මැණික් වර්ග පැළදීමට ඔවුන් පොළඹවන බවත් කියා ඇත. ග්‍රහ චක්‍රය අනුව වජ්පායි , ලක්නව් අසුන වෙනුවෙන් සුබ මොහොතින් නාමයෝජනා බාරදීමට නියමිතව ඇත්තේ බ්‍රහස්පතින්දාය.
ඒ.එෆ්.පී
</ART>
<ART>
කරච්චි නුවර සංගීත සංදර්ශනයක රිය බෝම්බයක් පුපුරා යයි
එක් අයකු මරුට – තුවාලකරුවන් 9ක්
කරච්චියේදී
පකිස්තානයේ කරච්චි නුවර ජනාකර්ෂණයක් වූ සංගීත සංදර්ශණයක් ආසන්නයේ පෙරේදා රිය බෝම්බයක් පුපුරා යාමෙන් එක් පුද්ගලයකු මියගොස් නමදෙනකු තුවාල ලබා ඇත. මේ අතර නගරයේ ඉදිකැරෙන ගොඩනැගිල්ලක සඟවා තිබුණු පුපුරණ ද්‍රව්‍ය හා ගිනි අවි ඇතුලත් යුද්ධායුද තොගයක් සොයා ගැනීමෙන් මහ විනාශයක් වලකාලූ බව පාකිස්තාන අතිරේක හමුදාවෙන් පැවසී තිබේ.
සංගීත සංදර්ශන අසල රිය බෝම්බයෙන් ආසන්නයේ පැවති මෝටර් රථ 4 ක් හානියට පත්ව තිබේ.
ප්‍රහාරයේ වගකීම කිසිවකු බාරගෙන නැතත් එය ඉස්ලාමීය අන්තවාදීන්ගේ ක්‍රියාවක් ලෙස පොලීසිය විශ්වාස කරයි.
බෝම්බ ප්‍රහාරයට යොදා ගත් රියද සොරකම් කරන ලද්දකි. මේ අතර හමුදාවෙන් සොයාගත් අවි තොගය අතර මි.මී. 82 මෝටාර් පවත්නා බවත් ඒවා කි.මී. 5 ක් දුරක ප්‍රහාරයකට යොදා ගත හැකි බවත් සඳහන්ව තිබේ.
රොයිටර්
</ART>
<ART>
වතිකාන් නුවර දැඩි ආරක්ෂක විධි විධාන මැද පාප් වහන්සේ පාස්කු ඉරිදා පූර්‍ව දේව මෙහෙය පවත්වති
වතිකාන් නුවරදී
යේසුස් ක්‍රිස්තුස් වහන්සේ ගේ මළවුන්ගෙන් නැගිටීම අනුස්මරණය කැරෙන පාස්කු ඉරිදා මූලික දේව මෙහෙයට මත්තෙන් පෙරේදා රාත්‍රියේ ශාන්ත පීතර චතුරශ්‍රයේ තෙපැයක් තිස්සේ පැවති දේව මෙහෙයට දෙවන ජුවාම් පාවුළු පාප්තුමා අසනීප තත්ත්වයෙන් මැද වුව සහභාගි වූහ. පාකින්සන් රෝගයෙන් පෙළෙන 83 හැවිරිදි පාප්තුමාට වාතරක්තය හේතුකොටගෙන ඇවිදගත නොහැකි හෙයින් අල්තාරය වෙත රැගෙන එන ලද්දේ රෝද පුටුවකිනි.
වෙහෙස විය නොහැකි බැවින් දේව ගීතිකා ගායනයේදී කාදිනල්වරු දෙදෙනෙක් උන්වහන්සේ වෙනුවෙන් එම කාර්ය නිම කළහ.
බැසිලිකා දෙව් මැදුරේ විශාල ඉටිපහනක ග්‍රීක හෝඩියේ මුලකුර හා අගකුර වන ඇල්ෆා සහ ධමෙගා යන්න පාප්තුමා විසින් සටහන් කිරීමෙන් පසු එය මූලික අල්තාරය වෙත ගෙනයන ලදී. ඉන්පසු සභාවම ඉටිපහන් දැල්වීමෙන් අනතුරුව බැසිලිකා දෙව් මැදුරේ විදුලි පහන් දල්වන ලදී.
මෙම දේව මෙහෙයේදී පාප්තුමා නව පූජකවරුන් 7 දෙනෙකු බෞතීස්ම කළහ. ඊයේ පාස්කු දේව මෙහෙයේදී පාප්තුමා පවත්වන දේශනයේදී ඉරාකය සම්බන්ධයෙන්ද ප්‍රකාශයක් කරනු ඇතැයි අපේක්ෂා කැරී තිබිණ.
මෙවර පාස්කු සමයේ වතිකාන් නුවර ආරක්ෂාව දැඩි කර ඇත්තේ 1981 දී වෙඩි ප්‍රහාරයකට ලක්ව දිවි බේරාගත් පාප් වහන්සේට මෙවර යළි අනතුරක් පැමිණ විය හැකි බවට බුද්ධි අංශවලින් අනතුරු අඟවා තිබෙන බැවිනි.
රොයිටර්
</ART>
<ART>
බැග්ඩෑඩයේ වීදි සටන් උග්‍ර අතට  අමෙරිකානුවකු ප්‍රාණ ඇපකරු වකු ලෙස තබා ගනී
බැග්ඩෑඩයේ.
ඉරාකයේ බැග්ඩෑඩ් අගනුවර පුරාද වීදි සටන් පැන නැගී ඇති අතර අමෙරිකානුවෙකු ප්‍රාණ ඇපකාරයකු බවට පත් කැරගත් සටන්කාමීන් ඔහු මරා දමන බවට තර්ජනය කැර තිබේ.
මේ අතර සුන්නා මුස්ලිම් බලකොටුව වන ෆොලූජා හා ෂියා බලකොටුවක් වන කර්බලා හි පිළිවෙළින් 12 පැය සටන් විරාමයක් හා තෙදික සටන් විරාමයක් ඇතිවන ලකුණු පහල වී තිබේ.
සටන් කාමීන් හා අමෙරිකානු හමුදා අතරට තවත් මැදිහත් කරුවන් විසින් සටන් විරාමයක් සම්බන්ධයෙන් සාකච්ඡා සිදු කැර ඇත.
කර්බලාහිදී ෂියා මුස්ලිම් පාර්ශවයෙන් ප්‍රකාශ වී ඇත්තේ අද සඳුදා මධ්‍යම රාත්‍රිය තෙක් කර්බලාහි රැදවුණු පෝලන්ත හා බල්ගේරියානු බලකායන්ට එරෙහි ප්‍රහාර අත්හිටුවන බවය.
මෙය අරාබි බැතිමතුන්ට ආගමික අනුස්මරණෝත්සව සඳහා ඉඩ සැලසීමක් වන නමුදු හීෂණකාරි ප්‍රහාරයන් ගැන අවධානයෙන් පසුවන ලෙස ඔවුන් බැතිමතුන් ගෙන් ඉල්ලා තිබේ.
මේ අතර ෆොලූජාහි දොලොස් පැයක සටන් විරාමයකට එකගත්වය පලකැර ඇතිබවත් ඒ කාලය තුළ සන්ධාන හමුදා නගරයෙන් ඉවත් විය යුතු බවත් පැවසී තිබේ.
</ART>
<ART>
<PIC>නැගෙනහිර චීනයේ රුගාවෝ නගරය ප්‍රසිද්ධ වී තිබෙන්නේ චීනයේ දීර්‍ඝායුෂ ලබන්නන්ගේ භූමිය වශයෙනි. ලක්ෂ 14 1/2 ක් පමණ වන නගර වැසියන්ගෙන් වයස අවුරුදු 100 ඉක්මවූවන්ගේ සංඛ්‍යාව 200 කට වැඩි වන අතර, අනූ විය ඉක්මවූවෝ 4000ක් වෙසෙති. වයස අවුරුදු 104 ක්වන යුෂෙන් නැමැති මේ කාන්තාව, පසුගිය 9 වැනිදා සියවස් ඉක්මවූවන්ගේ හමුවකදී සම්මුඛ සාකච්ඡාවකට සහභාගි වී සිටින අයුරුයි මේ.</PIC>
<PIC>බටහිර ඉවුරේ රමල්ලා නගරයේ සිය අංගනයේ පැවැත්වූ පාස්කු උත්සවයකදී පලස්තීන නායක යසර් අරපත් බාලදක්ෂ ඇඳුමින් සැරසී දරුවන් සමග ඡායාරූපයකට පෙනී සිටි අයුරුය මේ.</PIC>
<PIC>වතිකාන් නුවර ශාන්ත පීතර බැසිලිකා දෙව් මැදුරේදී පෙරේදා පැවති පූර්ව පාස්කු දේව මෙහෙයට එක්වූ දෙවන ජුවාම් පාවුලු පාප් වහන්සේ ඉටි පහනක් අතැතිව සිටින අයුරුය මේ. ඊයේ පාස්කු ඉරිදා ශාන්ත පීතර චතුරශ්‍රයේ පැවැත්වීමට නියමිත වූ එළිමහන් දේව මෙහෙයට 100000 ක් පමණ ආකර්ෂණය වනු ඇතැයි පැවසී තිබිණ.</PIC>
<PIC>බංගලදේශයේ ආනයනික පිටිකිරි මිල ඉහළ යාමට එරෙහිව රාජ්‍ය නොවන සංවිධානයක මෙහෙයවීමෙන් ධකා නගරයේ පැවති දෙපැයක සංකේතාත්මක උපාවාසයකදී බංගලදේශ දරු දැරියන් පිරිසක් හිස් කිරි බෝතල් අත දරා සිටි අයුරු.</PIC>
</ART>
<ART>
අමෙරිකානුවන් 140 ක ගෙන් එක් අයෙක් හිරේ අධිකරණ දෙපාර්තමේන්තුව කියයි
වොෂින්ටනයේදී
ඉකුත් වසරේ ජුනි මාසයේදී අමෙරිකානුවන් 140 දෙනෙකුගෙන් එක් අයෙකු බන්ධනාගාරගතව සිට ඇති බව අනාවරණය වී තිබේ. ඒ අනුව විසිඑක්ලක්ෂයකට ආසන්න පිරිසක් සිරගතව සිටි බව අමෙරිකා අධිකරණ දෙපාර්තමේන්තුව ප්‍රකාශකර තිබේ. මෙම සිරකරු සංඛ්‍යාව ඊට පෙර වසරේ (2002) සිටි සංඛ්‍යාවට වඩා 2.9% ක වැඩිවීමකි. වසර 31 ක් තිස්සේ වැඩෙමින් පවතින අමෙරිකානු සිරකරු සංඛ්‍යාවේ වාර්තාගත වර්ධනයක් ලෙසද එය හැඳින්වේ.
1991 සිට ජාතික මට්ටමින් අපරාධ අනුපාතය පහළ වැටෙමින් පැවතීම නිසා එය සිරකරු සංඛ්‍යාවේ පහළ යාමකට හේතු විය යුතු නමුදු ඉහතකී කාලය තුළ සිරගතවීම් 49% කින් වැඩිවී තිබේ. මේ අනුව සිරකරු සංඛ්‍යාව වැඩිවීම අපරාධ අනුපාතයට අනුව සිදුවන්නක් නොව ප්‍රතිපත්තිමය වෙනස්කම් මත සිදුවන්නක් බව පැවසී ඇත.
2003 ජුනි මාසයේදී අමෙරිකානු කාන්තාවන් 100102 ක් සිරකූඩුවල රැඳවී තිබුණු බවත් එය පූර්ව වසරට වඩා 5% ක වැඩිවීමක් බවද කියැවී තිබේ.
ඒ. එෆ්. පී.
</ART>
<ART>
ඉරාකයේ ජපන් මාධ්‍යවේදීන් දෙදෙනෙක් ප්‍රහාරයකට ලක් වෙති
ටෝකියෝවේදී ය.
ඉරාකායේ සේවයේ යෙදී සිටින ජපන් ජාතික මධ්‍යාවේදීන් දෙදෙනෙකු, සමාවා නුවරදී වෙඩි ප්‍රහාරවලට ලක් වී ඇතැයි ජපානයේ ප්‍රධාන කැබිනට් ලේකම් හිරෝයුකි හොසෝකා ඊයේ පැවසීය.
ඉරාකයෙන් නිකුත් වන පුවත් පත් වාර්තාවල සඳහන් වී ඇත්තේ මොවුන්ගෙන් එක් අයකු මිය ගොස් ඇති බවය.
මෙයින් එක් අයකු බැන්කොක් නගරය මූලස්ථානය කොටගත් ප්‍රවෘත්ති සේවයක සඳහන් මාධ්‍යාවේදියකු වන 61 හැවිරිදි ෂින්සුකේ හෂීඩා වන අතර අනෙක් තැනැත්තා බටහිර ජපානයේ ටොටෝරි නගර වැසියකු වන 33 හැවිරිදි කොටාරෝ ඔගාවාය.
ඉරාකය වෙත එවන ලද ජපන් හමුදා දකුණේ සමාවා නගරයේ, මානුෂික ආධාර සැපවීමේ කාර්යයන්හි නිරත වී සිටිති.
ඒ. එෆ්. පී.
</ART>
<ART>
නේපාලය
දේශපාලන අස්ථාවරත්වය මැද මාඕවාදී විරෝධතා උග්‍ර කැරේ
කත්මන්දුහිදී
නේපාලයේ රාජකීය හිතවාදී අගමැති සූර්ය බහදූර් තාපා ධූරයෙන් ඉවත් වී තෙසතියක් ගතව ඇති අතර මතුව ඇති දේශපාලන හිඩැස සිය වාසියට හරවා ගනිමින් මාඕවාදි කැරලිකරුවන් වැඩ වර්ජන තත්ත්වයන් උග්‍ර කැර තිබෙන බව ප්‍රජාතන්ත්‍රීය ක්‍රියාකාරිකයෙකු වන මදාව් ගෝපාල් උපාධ්‍යායි කියා තිබේ.
රජයේ බලපෑම වියැකී ගොස් ඇති තත්ත්ත්වයක් මැද සාමාන්‍ය දිවි පෙවත අවුල්කරමින් කැරලිකරුවන් ගේ ශක්තිය විදැහීමට ඔවුන් පෙළඹී ඇතැයි ඔහු පවසයි.
මේ නිසා විරෝධතා දැක්මේ වැඩි වාසියක් මාඕවාදීන් හා ඔවුන්ට අනුබද්ධ කොටස් හිමි කැරගෙන ඇතැයි ද ඔහු පැවසීය.
වීදි විරෝධතා බලපෑම් මැද අගමැති සූර්ය බහදූර් තාපා ඉවත්වීමෙන් පසු ගයනේන්ද්‍ර රජු විපක්ෂ දේශපාලනඥයින් සමග විවෘත සාකච්ඡා පැවැත්වීමට පෙළඹුනද ඒවාද අසාර්ථක වී තිබේ. මේ නිසා තවදුරටත් විරෝධතා උද්ඝෝෂණ වල නියැලෙන බව විපක්ෂය කියා ඇත.
මේ අවිනිශ්චිත තත්ත්වයෙන් උපරිම ප්‍රයෝජන ගෙන ඇත්තේ මාඕවාදීන්ය. මැයි 18 - 20 දක්වා වැඩ වර්ජන මාලාවක් මෙහෙය වූ ඔවුන්, විවිධ කම්කරු කේෂත්‍රයන්හි තවත් වැඩ වර්ජන මාලාවක් කැඳවා ඇත. එය ජුනි 7 - 9 තෙදින සංචාරක කේෂත්‍ර කම්කරු වර්ජනයකින් කුලුගැන්වීමට ඔවුහු කටයුතු කරමින් සිටිති.
මේ අතර ඔවුන් විසඳුම් පතා රජුට සමීප බලධාරීන් සමග රහසේම සාකච්ඡා පවත්වන බවද ප්‍රකාශ වී තිබේ.
නව ව්‍යවස්ථාවක් සැකසීමේ එකඟතාවය ඇතිව අවංකත්වය පිළිබිඹු කරන්නේ නම් නව සටන් විරාමයකට එළඹීමට හා සාකච්ඡාවට ඔවුන් කැමැත්ත ප්‍රකාශ කැර ඇතැයි රජය හා මාඕවාදීන් අතර අතරමැදියෙකු ලෙස ක්‍රියා කරන පද්ම රත්න තුලාධර් කියා ඇත.
ඒ.එෆ්.පී
</ART>
<ART>
ගෝලීය වෙළෙඳාමේ ආදිපත්‍යය බිඳින්න චීනයට සහ රුසියාවට බ්‍රසීලයෙන් ඇරැයුම්
ෂැංහයි හිදී
ගෝලීය වෙළෙඳාමේ හා දේශපාලනයේ පවත්නා අමෙරිකාව හා යුරෝපා ආධිපත්‍යයට එරෙහිව නැගී සිටිනු පිණිස අංකුර තත්ත්වයේ පවත්නා ගෝලීය සන්ධානයකට චීනය හා රුසියාව එක්වනු දැක්ම බ්‍රසීලයේ කැමැත්ත බව බ්‍රසීල ජනාධිපති ලුයී ඉනාසියෝ ලූලා ද සිල්වා පසුගිය දා ප්‍රකාශ කළේය.
එ.ජා. සංවිධානය වැනි ලෝක සමුළු හමුවේ වෙළෙඳ වර්ධනයන් ඇතිකැර ගැන්ම හා දේශපාලන ශක්තිය පිළිබිඹු කිරීම පිණිස ඉකුත් වසරේ ජුනි මස බ්‍රසීලය, ඉන්දියාව හා ද. අප්‍රිකාවේ එකතුවෙන් සැදුණු ජී. 3 (තුනේ කණ්ඩායම) මෙම අංකුර සන්ධානයයි.
'ජී 3 ළඟදීම රුසියාව හා චීනය සමග ජී 5 වනු දැක්ම අපේ අභිලාෂයැයි චීන සංචාරයක යෙදෙමින් ලූලා පවසා තිබේ. 'ධනවත් රටවලට ඔවුන්ගේ ආරක්ෂණවාදී ප්‍රතිපත්ති ලිහිල් කොට, සංවර්ධනය වන රටවලට ලෝක වෙළෙඳපොලේ වැඩි ඉඩකඩක් ලබා දෙනු පිණිස එම රටවලට බලපෑමක් කළ හැකි දේශපාලනමය බලවේගයක් ගොඩ නැගීමට අපට අවශ්‍ය වී තිබේ" යැයිද ඔහු කීය.
ගෝලීය වෙළෙඳ සාකච්ඡාවලදී ධනවත් රටවල ශක්තියට එරෙහිව සංවර්ධනය වන රටවල් සමඟ දැඩිව බැඳෙන ආක්‍රමණකාරී විදේශ ප්‍රතිපත්තියක් ඔහු බ්‍රසිලයට හඳුන්වා දී තිබේ.
ඔහුගේ විදේශ ඇමති සෙල්සෝ අමෝරිම් ඉකුත් වසරේ ලෝක වෙළෙඳ සංවිධාන මුළුවේදී කෘෂිකර්මය පිළිබඳ සාකච්ඡා අවධානයට ලක් කරනු පිණිස දිළිඳු රටවල් ඒකරාශි කළ ජී 20 සංවිධානය සැකසීය.
දැන් ජී 5 දක්වා ව්‍යාප්ත කිරීමට අපේක්ෂිත සංවිධානය ආර්ථික දේශපාලනමය හා සමාජීයය කණ්ඩායමක් වනු දැක්ම සිය අභිප්‍රාය බවද ලූලා කීවේය.
තම ගෝලීය කණ්ඩායම තවමත් ආරම්භක අවස්ථාවේ පවත්නා බැවින් සාමාජිකත්වය පුළුල් කිරීමට මත්තෙන් දැඩි පියවර ගැන්මට සිදු නොකරන බවද ඔහු පැවසීය.
දෝහා නිදහස් වෙළෙඳ සාකච්ඡා වලදී චීනය රුසියාව හා බ්‍රසීලය වැනි රටවල් අත්වැල් බැඳගතහොත් ධනවත් රටවල ගොවි සහනාධාර හා තීරුබදු ආදිය අඩුකැර ගැන්මට හැකිවනු ඇතැයිද ඔහු කීවේය.
බ්‍රසීලය ඉන්දියාව හා දකුණු අප්‍රිකාව එක්ව ජී. 3 සංවිධානය නිමැයීමේ එක් දේශපාලන අරමුණක් වී ඇත්තේ එ.ජා. ආරක්ෂක මණ්ඩලයේ සංශෝධනයන් සිදු කැර සංවර්ධනය වන රටවල් සඳහා ද එහි නිත්‍ය සාමාජිකත්වය ලබා ගැන්ම පිණිස එ.ජා. සංවිධානය පොළඹවාලීම ය. මෙහිදී ආරක්ෂක මණ්ඩල නිත්‍ය සාමාජිකත්වය උදෙසා එකිනෙකාට ආධාර කරන බවද ඔවුන් ප්‍රකාශ කැර තිබේ.
රොයිටර්
</ART>
<ART>
සන්ධාන හමුදා සහ සාදර් අතර සටන් විරාම ගිවිසුමක්
නජාෆ්හිදී
ඉරාකයේ රැඩිකල් වාදී ෂියා මුස්ලිම් පූජක මොක්ටාඩා සාදර් සමග අමෙරිකා ප්‍රමුඛ සන්ධාන හමුදා සටන් විරාමයකට එළඹීමෙන් පසු සන්ධාන හමුදා නජාෆ් නගරයෙන් ඉවත්වීමේ කොන්දේසිය මත සිය සටන්කාමීන්ද නගරයෙන් ඉවත් කර ගන්නා බවට සාදර් එකඟතාවය පල කැර තිබේ.
මේ අනුව දෙපාර්ශවය අතර ඇති කර ගත් සටන් විරාමය ක්‍රියාත්මකව පැවතුනොත් ඉරාකයේ මතුවුණු තවත් අර්බුදයක් ඉන් විසඳෙනු ඇතැයි පැවසී තිබේ.
විශ්ලේෂකයන් පවසන්නේ මෙම එකඟතාවය මොක්ටාඩාගේ ජයග්‍රහණයක් බවය. ඔහු තවමත් නිදහසේ පසුවන අතර ඔහුගේ සටන්කාමීන් ද නිදහසේ පසුවනු ඇතැයි ඔවුහු පවසති.
සාදර් හා ජ්‍යෙෂ්ඨ සියා දේශපාලනඥයින් අතර පවත්නා සාකච්ඡාවලදී ගිවිසුම පිළිබඳ විස්තර අනාවරණය වනු ඇතැයි ද සැලකේ.
සාදර් ග්‍රහණයට ගැන්ම හෝ ඝාතනය කරන බව වහසි බස් දෙඩූ අමෙරිකානු හමුදාවෙන් දැන් ඔහු අත්අඩංගුවට ගැන්මට අවස්ථාව උදාවුවත් එසේ කරන බවක් පවසා නැත.
මේ අතර සාදර් මෙම එකඟතාවට එළඹියේ ඔහුගේ සමීපතමයෙකු අමෙරිකානු හමුදා ග්‍රහණයට පත්වීමෙන් පසු යැයි ද ප්‍රකාශිතය.
මේ සියල්ල අතර බැග්ඩෑඩයේ දී ඉරාක අතුරු පාලක සභා සාමාජිකාවක වන සලාමා අල් කුෆාජි ගමන් ගත් රිය පෙලකට එල්ල වූ ප්‍රහාරයෙන් ඇය දිවි ගලවා ගෙන ඇති නමුදු ඇගේ පුතු හා ආරක්ෂක නිලධාරියෙකු මියගොස් තිබේ. තවත් සිව්දෙනෙකු තුවාල ලබා ඇත.
ඇය නජාෆ් සාකච්ඡාවලින් පසු ආපසු පැමිණෙමින් සිටියදී මේ ප්‍රහාරය සිදුව තිබේ.
ඒ. එෆ්. පී.
</ART>
<ART>
මා මරා දැමීමට සැලසුම් කළ මහ මොළකරු ළඟදීම ග්‍රහණයට ගන්නවා - මුෂාරෆ්
ඉස්ලාමාබාදයේදී
පසුගිය දෙසැම්බර් මාසයේදී දෙවරක්ම තමා ඝාතනය කිරීමට ක්‍රියාත්මක කෙරුණු සැලැස්මේ මහ මොළකාරයා, පාකිස්තාන ජාතිකයකු බවත්, ස්ථිර වශයෙන් ම ඔහු කවුදැයි තමා දන්වා බවත් කියන ජනාධිපති මුෂාරෆ්, ළඟදීම ඔහු අත්අඩංගුවට ගන්නා බවද අනාවරණය කළේය.
මේ ඝාතන උත්සාහයන්ට සම්බන්ධ දැනට අත්අඩංගුවේ පසුවන යුද හමුදා සහ ගුවන් හමුදා කණිෂ්ට නිලධාරීන්, ළඟදීම අධිකරණය ඉදිරියට පමුණුවන බවද මුෂාරෆ් මෙහිදී අවධාරණය කළේය.
තමා විනාශ කර දැමීමේ මුල් අදහස අල් - කයිඩා සංවිධානය විසින් රෝපණය කරන ලද්දක් වුවද, එහි සැලැස්ම සකස් කළේ පාකිස්තානයේම වෙසෙන ඉහළ පෙළේ පුද්ගලයකු බවද දේශීය රූපවාහිනී සේවයක් අමතමින් මුෂාරෆ් තව දුරටත් පැවසීය.
රාවල්පින්ඩි නුවර යුද හමුදා නිවස්න පිහිටි ප්‍රදේශය හරහා ගමන් කරමින් තිබියදී, මුෂාරෆ් රැගත් රථ පෙළට පසුගිය දෙසැම්බර් මාසයේ දෙවරක්ම එල්ල වූ බෝම්බ ප්‍රහාරවලින් ඔහුගේ දිවි ගැලවුණේ අනූනවයෙනි.
ඒ.එෆ්.පී.
</ART>
<ART>
ඉන්දීය රජයේ මූලික ප්‍රතිපත්ති සැලැස්මෙන් ග්‍රාමීය ජනතා අභිවෘද්ධියට මුල් තැනක්
නවදිල්ලියේදී
සියයට හත, අටක වර්ධනයක් ඉලක්ක කැරගත් ආර්ථික ප්‍රතිසංස්කරණ ක්‍රියාවලියක් හා ග්‍රාමීය ජනතා අභිවෘද්ධිය මුල් කැරගත් "පොදු වැඩපිළිවෙළ" ලෙස හැඳින්වෙන ඉන්දීය රජයේ මූලික ප්‍රතිපත්ති සැලැස්ම පෙරේදා ප්‍රකාශයට පත් කැරිණ.
පාකිස්තානය සමග සාම ක්‍රියාවලිය අඛණ්ඩව ඉදිරියට ගෙනයන බව ඉන් සහතික කැරුණු අතර අරාබි රටවල් සමග සබඳතා අලුත් කරන බවද ඉන් කියැවිණ. එය පූර්ව රජයේ දැඩි ඊශ්‍රායල් සබඳතා වලින් දුරස් වීමක් ලෙස සැලකී තිබේ.
සාමාන්‍යයෙන් වමටබර ස්වරූපයක් උසුලන මේ ප්‍රතිපත්ති මගින් ඉන්දීය ජනගහනයෙන් 70% ක් වන ග්‍රාමීය ජනතාවගේ සුවසෙත වෙනුවෙන් කටයුතු කරන බවද සහතික කැර ඇත.
එක්සත් ප්‍රගතිශීලී සන්ධානය ලෙස හැඳින්වෙන නව රජයේ ආර්ථික ප්‍රතිසංස්කරණ ක්‍රියාවලිය මානුෂික මුහුණුවරක් ගනු ඇති බවද එහි සඳහනි.
ඒ සමගම අධ්‍යාපනය හා ග්‍රාමීය ණය ලබාදීම් සඳහා වැඩිවැඩියෙන් අයෝජනය කිරීමටත් ගොවිණය බර නිදහස්කරන අතර, බාල ආනයනයන් ගෙන් ගොවීන් රැකගන්නා බවත් එහි වැඩිදුරටත් දැක්විණ.
මෙම පොදු වැඩපිළිවෙල තුළින් රජයට ලබාදුන් ජනවරමේ ස්ථාවරත්වය පිළිබිඹුවන බවත්, රජය සියලු ජනකොටස්වල ආරක්ෂාව සලසන බවත් කොංග්‍රස් නායිකා සෝනියා ගාන්ධි කියා තිබේ.
සමාජ ආර්ථික කේෂ්ත්‍රයේ කඩිනම් වෙනසකට යොමුව ඇති මෙම ප්‍රතිපත්ති වැඩි වශයෙන් කෘෂි කේෂ්ත්‍රය අවශ්‍යතා කැරෙහි අවධානය යොමු කැර ඇති බව අගමැති මන් මෝහන් සිං කීවේය. ඒ අනුව ගොවීන්, සුළු කර්මාන්ත කරුවන් හා ගැමි කර්මාන්ත වැනි මෙතෙක් නොතකා හැරුණු කොටස් කෙරේ අවධානය යොමුවනු ඇතැයි ඔහු කීවේය.
ලාබ ලබන රාජ්‍යායතන පෞද්ගලීකරණය නොකිරීමට හා පාඩුලබන ආයතන දැඩි විමර්ශනයකින් පසු පෞද්ගලීකරණය කිරීම රජයේ ප්‍රතිපත්තිය බව ප්‍රකාශ වුණද, ලාබ ලබන රාජ්‍යායතනයන් හි සුළුතර කොටස් ප්‍රාග්ධනය සොයාගැන්ම උදෙසා විකිණීම සම්බන්ධයෙන් විරුද්ධත්වයක් පලනොකරන බව අගමැති සිං කියා තිබේ.
විදේශ ප්‍රතිපත්තියේදී අරාබි රටවල් සමග සබඳතා දැඩි කරන බවත්, පලස්තීන රාජ්‍යයක් බිහිවීමේ අවශ්‍යතාවය අනුමත කරන අතර, පකිස්තාන සාම ක්‍රියාවලිය ඉදිරියට ගෙන යන බවත් ප්‍රකාශ විය.
රොයිටර්
</ART>
<ART>
දෙරටේම සාම විරෝධීන්ට එකසේ තදින් සිටිමු
මුෂාරෆ් මන්මෝහන්ට කියයි
ඉස්ලාමාබාදයේදී
ඉන්දු පාකිස්තාන ප්‍රශ්නවලට විසඳුම් සෙවීමේදී සාම විරෝධී අන්තවාදීන්ට එරෙහිව දෙරටම දැඩි අභීතභාවයක් හා ධෛර්යක් පිළිබිඹු කළ යුතු යැයි පකිස්තාන ජනාධිපති පර්වේස් මුෂාරෆ් ප්‍රකාශ කැර තිබේ.
පකිස්තාන රූපවාහිනී සාකච්ඡාවකදී මේ බව ප්‍රකාශ කැර ඇති ඔහු, ඉන්දීය අගමැති මන් මෝහන් සිං සමග පැවති ඉකුත් සාකච්ඡාවේදී අර්බුද විසඳුම් සාකච්ඡා සම්බන්ධයෙන් ඔහු දැඩි සුබවාදී පිළිවෙතක් පිළිබිඹු කරන්නකු බව වැටහුණේ යැයි කියා තිබේ.
"සිං හොඳ ආර්ථික විද්‍යාඥයෙක්. දෙරටේම ජනතා සුබසෙතට යොමු වූ ආර්ථිකයක් ගැන ඔහු විශ්වාසය තබනවා. මේ තත්ත්වය මැද ඉන්දියාව සමග සාකච්ඡාවට එළඹීම ප්‍රශ්නයක් නොවන බව මට සහතිකයි" යනුවෙන් ඔහු පැවසීය.
ප්‍රශ්න විසඳීම දෙරටටම පහසු නොවනු ඇති බවත් එසේවන්නේ දෙරටේම සිටින අන්තවාදීන් නිසා බවත් පැවසූ ඔහු එනිසාම දැඩි අභීත බවක් හා ධෛර්යමත් බවක් දෙරටම සතු විය යුතු බව කීවේය.
රොයිටර්
</ART>
<ART>
<PIC>රාෆා සරණාගත කඳවුරු ආශ්‍රිත පලස්තීන වැසියකු වූ මොහොමඩ් සාරොබ්, සිය මෝටර් රථය අසළ සිටගෙන සිටියදී පසුගියදා ඊශ්‍රායල් වෙඩි ප්‍රහාරයකින් මරණයට පත් විය. භූමදානය සඳහා රැගෙන ආ සාරොබ්ගේ මළසිරුර ප්‍රථම වතාවට දුටු ඔහුගේ දියණිය, ශෝකය දරාගත නොහැකිව හඬා වැළපුණ අයුරු.</PIC>
<PIC>උතුරු කොරියානු රහස් ඔත්තු සේවා නිලධාරීන්, 1970 දශකයේ පැහැරගෙන යනු ලැබූ ජපන් ජාතික කාන්තාවක වන හිතොමි සෝගායි මේ. එවකට තරුණ හෙදි ශිෂ්‍යාවක වූ ඇය, පැහැර ගැනීමට ලක්වූයේ සාප්පු ගොස් ආපසු නිවෙස වෙත පැමිණෙමින් සිටියදී ය. සාඩෝ දූපතේ නගර කාර්යාලයේ දී ඇය මෙසේ සිනා පෑවේ තමා පැහැරගෙන යන වකවානුවේ තමාගේ වයස අද තම දියණියන් පසුවන වයසට සමාන බව පවසමිනි.</PIC>
<PIC>අමෙරිකාවේ ආලින්ටන් ජාතික සුසාන භූමියේ සොහොන් කොත් මත ජාතික ධජය රඳවන සොල්දාදුවෙකි. මැයි 31 වැනිදාට යෙදී තිබෙන මියගිය සෙබලුන් සැමරීමේ දිනය නිමිත්තෙන් සොහොන් කොත් මත කොඩි 2,90,000 ක් තැන්පත් කෙරෙනු ඇත.</PIC>
<PIC>හිස් දෙකක් සහිත මේ එළු පැටවා බිහිකර ඇත්තේ කියුබාවේ හවානා අගනුවරට ආසන්න "බවෝටා" ප්‍රදේශයේ ජුවාන් බොලාතෝස් නැමැත්තා සතු එළු දෙනක විසිනි. ඔලු දෙකෙන් ම ආහාර ගැනීම සහ හුස්ම ගැනීම සිදුකරන මොහු ඇස් විවර කිරීම මෙන් ම වසා ගැනීමද ඔලු දෙකෙන් ම එකවර කරන බව බොලාතෝස් පවසයි. ඉතා අපහසුවෙන් මව් කුසයෙන් පිටතට පැමිණි මේ එළුවා දින 110 කට වඩා ජීවත් නොවනු ඇතැයි පශු වෛද්‍යවරු පවසති.</PIC>
<PIC>කාශ්මීරයේ ශ්‍රී නගර් අගනුවරින් බැහැර විශාලතම හින්දු පුදබිම වන "ඛීර් භවානි" වෙත වසරක් පාසා හින්දු බැතිමත්හු දහස් ගණනින් ඇදී එති. වන්දනාව සඳහා පැමිණි ඉන්දු - කාශ්මීර කාන්තාවක් පහන් දල්වද්දී ඇගේ සිඟිති දරුවා එදෙස බලා සිටින අන්දම.</PIC>
<PIC>ඉරාක පාලක මණ්ඩලයේ සාමාජිකයන් වන අහමඩ් චලාබි (වමේ) සහ සලාමා අල් - ඛෆාජි, දකුණු ඉරාකයේ නාජාෆ් ශුද්ධ නගරය වෙත පෙරේදා පැමිණි අවස්ථාවයි මේ. නාජාෆ් සිට ආපසු බැග්ඩෑඩය වෙත එමින් තිබූ ඔවුන් රැගත් රියට ප්‍රහාරයක් එල්ල වූ බැව් අල් - ජසීරා රූපවාහිනිය ඊයේ නිවේදනය කළේය. ආරක්ෂක ඒකකයේ තිදෙනෙක් සහ පෞද්ගලික ආරක්ෂක භටයකු මියගිය බැව් වාර්තා වූ නමුදු සලාමාගේ ඉරණම පිළිබඳ පැහැදිලි තොරතුරක් මෙතෙක් ලැබී නොතිබිණි.</PIC>
</ART>
<ART>
ඇෆ්ගනිස්තානයේ දී අමෙරිකා භටයන් 4 ක් මරුට
කාබුල්හිදී ය
ලබන සැප්තැම්බර් මාසයේ පැවැත්වීමට නියමිත ඇෆ්ගනිස්තාන මහ මැතිවරණය කඩාකප්පල් කිරීමේ ප්‍රචණ්ඩ ක්‍රියා තව තවත් උත්සන්න කරමින් දකුණු ඇෆ්ගනිස්තානයේදී පෙරේදා තවත් අමෙරිකානු සොල්දාදුවන් සිව් දෙනකු ගරිල්ලා ප්‍රහාරවලින් ඝාතනය වී ඇතැයි වාර්තා වෙයි.
සාබුල් ප්‍රදේශයේ සිදුවූ මෙම අලුත්ම ඝාතන සිද්ධියත් සමග පසුගිය අගෝස්තු මාසයේ සිට ඇෆ්ගනිස්තානයේදී ඝාතනය වූ විදේශ හමුදා භට සංඛ්‍යාව 700 ද ඉක්මවා ඇති අතර බොහෝ විට මෙම චෝදනාව එල්ල වී ඇත්තේ අල්- කයිඩා සහ තලේබාන් සටන්කාමී සංවිධාන වලටයි.
ඇෆ්ගනිස්තානයේ ක්‍රියාකාරී විදේශ හමුදාවලට පමණක් නොව ඇෆ්ගන් රජයේ හමුදාවලට සහ විදේශාධාර සංවිධාන සාමාජිකයන්ට ද එරෙහිව තමන් 'ශුද්ධ යුද්ධයක්' මෙම ත්‍රස්ත සංවිධාන විසින් ප්‍රකාශයට පත් කර තිබේ.
රොයිටර්
</ART>
<ART>
විදේශ හමුදා පිට කරන්න නම් රට ගොඩ නගන්න සහාය දෙන්න
ඔස්ට්‍රේලියා අගමැති ඉරාක ජනතාවට කියයි
සිඩ්නිහිදීය
ඉරාකයේ රඳවා සිටින විදේශීය හමුදා ඉක්මණින් රටින් පිට කර ගැනීමට අවශ්‍ය නම් යුද්ධයෙන් විනාශ වී ගිය එරට යළිත් ගොඩනැංවීමේ කටයුතුවලට ස්වදේශකයන් (ඉරාක ජාතිකයන්) වැඩි වැඩියෙන් සහභාගි විය යුතු බවට ඕස්ට්‍රේලියා අගමැති ජෝන් හෝවාර්ඩ් ඉරාක වැසියන්ගෙන් පෙරේදා ඉල්ලීමක් කළේය.
හොවාර්ඩ් මේ ප්‍රකාශය කර ඇත්තේ ඉරාක අර්බුදය පිළිබඳව අමෙරිකා ජනාධිපති බුෂ් සමග සාකච්ඡා පැවැත්වීම සඳහා වොෂිංටනය බලා යාමට පෙර දිනයේදීය.
විශේෂයෙන් ඉරාක සිරකරු හිංසන සිද්ධියෙන් අනතුරුව ඉරාකයේ සේවයේ යෙදී සන්ධාන හමුදා භයානක තර්ජනයකට මුහුණ දී ඇතැයි තමන් පිලිගන්නා බව මෙහිදී අවධාරණය කළ හොවාඩ් ඉරාකයේ ආරක්ෂක තත්ත්වය මෙන්ම එරට ජනතාවට බලය පැවරීම පිළිබඳව ද බුෂ් සමග සාකච්ඡා පවත්වන බැව් අනාවරණය කෙළේය. අමෙරිකාවේ ඉරාක ආක්‍රමණයේදී ඕස්ට්‍රේලියා අගමැතිවරයාගේ සහාය දිගින් දිගටම ලබා ගැනීමට බුෂ්ට හැකි විය.
ඒ. එෆ්. පී.
</ART>
<ART>
හයිටියේ සහ ඩොමිනිකානු රාජ්‍යයේ ගං වතුර මරණ දහසක් තවත් සෑහෙන පිරිසක් අතුරුදන් වෙලා
වසර ආරම්භයේ පටන් දේශපාලන හා සමාජයීය අරමුදලින් බැට කා සිටින හයිටි රාජ්‍යය, පුද්ගලයන් 600 ක් පමණ මරුමුවට පත් කරමින් පසුගිය දින කිහිපය තුළ හට ගත් දරුණු ගං වතුර සහ නායයාම් වලින් තව තවත් පීඩිත තත්ත්වයකට පත්ව ඇතැයි ප්‍රකාශ වී තිබේ.
ගත වූ දින කිහිපය තුළ ඇද හැලුණු ධාරානිපාත වර්ෂාව නිසා සිදු වූ නාය යෑම් වලින් රටේ නැගෙනහිර කොටසේ නිවෙස්, පාසල් සහ පල්ලි සෑහෙන සංඛ්‍යාවක් විනාශ වී ඇති අතර, අසල්වැසි ඩොමිනියානු ජනරජයේ ද මෙම ගංවතුරින් සිදු වී ඇති විනාශය ඉතාමත් බරපතළ බැව්, සහන කටයුතුවල නියැලි පුද්ගලයෝ පවසති.
ඊයේ (ඉරිදා) අලුයම් කාලය වන විට හයිටියේ 579 ක් ද ඩොමිනියානු ජන රජයේ 388 ක්ද සමඟ, ගං වතුර මරණ සංඛ්‍යාව දහසකට ආසන්න වී තිබූ බැව් කියන එක්සත් ජාතීන්ගේ සංවිධානයේ ගැළවම් කණ්ඩායම්, දෙරට සීමාවේ අතුරුදන් වී සිටින පුද්ගලයන් සංඛ්‍යාව ද සමඟ, මරණ ප්‍රමාණය මීට වඩා බෙහෙවින් ඉහළ මට්ටමක පවතිනු ඇතැයි බිය පළ කරයි.
හයිටි ජනාධිපති ජීන් බර්ට්‍රන්ඩ් ඇරින්ටීඩ්, පසුගිය පෙබරවාරි 29 වැනිදා රටින් පිට කිරීමෙන් අනතුරුව, පැහැරගෙන යාම්, කොල්ල කෑම්, මිනී මැරුම් ඇතුළු ප්‍රචණ්ඩ ක්‍රියාවලින් මුළු හයිටි රාජ්‍යයම ඇළලී ගොස් තිබිණි.
ඒ්.එෆ්.පී.
</ART>
<ART>
චීනය
ගෑස් නලයක් පිපිරී 5 ක් නසිති 39 කට තුවාල
බීජිංහිදීය
නිරිතදිග චීනයේ පෙරේදා සිදු වූ ගෑස් නළ පිපිරීමකින් පස් දෙනකු මිය ගොස් තවත් 39 ක් පමණ තුවාල ලබා ඇතැයි වාර්තා වෙයි. සිචුආන් පළාතේ ලුස්හොමි නගරයේ දී මෙම අනතුර සිදු වී ඇත්තේ මහා මාර්ගයක් අලුත් වැඩියා කරමින් සිටි සේවක පිරිසක් අතිනි. තුවාලකරුවන් සියලු දෙනාම රෝහල්ගත කළ බවත් ඔවුන් ඇතැමෙකුගේ තත්ත්වය බරපතල බවත් නගර සභා නිලධාරීහු පවසති.
ඒ.එෆ්.පී
</ART>
<ART>
නේපාල මාඕවාදීහු බස් රථයක් පුපුරුවා හරිති එක් අයකු මරුට
කත්මන්ඩුහි දීය
ඊයේ අලුයම නේපාලයේ කත්මණ්ඩු අගනුවර බස් රථයක බෝම්බයක් පුපුරා යාමෙන් එක් අයකු මිය ගොස් තවත් 16 දෙනකුට තුවාල සිදුවී ඇති අතර තුවාල කරුවන්ගෙන් 8 දෙනකු අසාධ්‍ය තත්ත්වයේ පසුවන බව පොලිසිය පැවසීය.
බටහිර නේපාලය බලා ධාවනය වෙමින් තිබූ මෙම බස් රථය, පිපිරීමෙන් මුළුමනින්ම විනාශයට පත් වී ඇති අතර, පිපිරීම සිදු වන්නට පෙර එයින් බැස ගිය පුද්ගලයන් තිදෙනකු මාඕවාදී ගරිල්ලන් බවත්, බෝම්බය අටවා ඇත්තේ ඔවුන් බවත් පොලිස් පරීක්ෂණවල දී අනාවරණය වී තිබේ.
ඒ.එෆ්.පී.
</ART>
<ART>
සවුදි අරාබිය
ප්‍රාණ ඇපකරුවන් රැඳවූ ගොඩනැගිල්ල කමාන්ඩෝ භටයෝ වටලති
දැනටමත් 16 ක් මැරිලා
සවුදි අරාබියේ කොහොබාර්හිදීය
අල් කයිඩා ත්‍රස්ත ජාලයට සම්බන්ධ යැයි සැකකරනු ලබන සටන්කාමී කණ්ඩායමක් විසින් සවුදි අරාබියේ කොහොබාර් ප්‍රදේශයේ ගොඩනැගිල්ලක් තුළ විදේශිකයන් 50 දෙනකු ප්‍රාණ අපකරුවන් වශයෙන් රඳවාගෙන ඇතැයි වාර්තා වෙයි.
සවුදි අරාබියේ තෙල් සම්පත් බහුල ප්‍රදේශයක් වන කොහොබාර් නගරයේ මෙම හය මහල් ගොඩනැගිල්ල දැනටමත් වටලා සිටින සවුදි කමාන්ඩෝ බලකා භටයෝ ප්‍රාණ ඇපකරුවන් බේරා ගැනීමේ ප්‍රබල උත්සාහයක යෙදී සිටිති.
ගොඩනැලිල්ලේ හයවැනි මහලේ රඳවාගෙන සිටින ප්‍රාණ ඇපකරුවන්ගෙන් 16 දෙනෙක් දැනටමත් ඝාතනයට ලක්වී ඇතැයි ප්‍රකාශ වී ඇති අතර දෙපසේ වෙඩි හුවාමාැවකදී මේ වන විට සවුදි ජාතිකයන් නව දෙනකු විදේශිකයෝ හත්දෙනකු සහ සවුදි ආරක්ෂක නිලධාරීන් හත්දෙනකුද මරණයට පත්වී ඇත.
මිය ගිය විදේශිකයෝ අතර අමෙරිකානු, බ්‍රිතාන්‍ය, ඊජිප්තු, පිලිපීන ඉන්දියානු සහ පාකිස්තාන ජාතිකයන් සිටින බව ආරක්ෂක හමුදා ආරංචි මාර්ගවලින් පැවසී තිබේ.
සවුදි අරාබියේ පාලන කටයුතු අස්ථාවර කිරීමේ අරමුණින් මසක් තුළ එරටට එල්ල කරන ලද දෙවැනි ප්‍රහාරය වන මෙහි වගකීම ඉස්ලාමීය වෙබ් අඩවියක් ඔස්සේ අල් කයිඩා ත්‍රස්ත ජාලය විසින් බාරගෙන ඇතැයි මේ අතර වාර්තා වී තිබේ.
ප්‍රදේශයේ දැවැන්ත තෙල් සමාගම්වලට අයත් කාර්යාල රාශියක් පිහිටා ඇති මෙම සුපිරි ගොඩනැගිල්ල අත්පත් කරගත් ත්‍රස්තවාදීන් කොහොබාර් නගරයේ තෙල් මධ්‍යස්ථාන ඉලක්ක කර ගනිමින් ප්‍රහාර එල්ල කිරීමට ඉඩ ඇතැයි යන බිය හේතුවෙන් දැනටමත් තෙල් බැරලයක මිල ඩොලර් 40 දක්වා ඉහළ නැග ඇතැයි මේ අතර තෙල් වෙළෙඳපොළ ආරංචි මාර්ගවලින් ප්‍රකාශ වී තිබේ.
රොයිටර් - ඒ. එෆ්. පී.
</ART>
<ART>
ඇත්තේ එකම චීනයක් පමණයි තායිවාන නිදහස් සටනට අප විරුද්ධයි - බුෂ්
බීජිංහිදීය
'ඒකීය චීනයක්' නමැති ප්‍රතිපත්තියට තමන් දැඩි සේ කැපවී සිටින බවත්, 'තායිවාන නිදහස' කෙරෙහි තමා හැම විටම විරෝධය දක්වන බවත් අමෙරිකා ජනාධිපති ජෝජ් බුෂ් චීන ජනාධිපති හූ ජින්ටාවෝ වෙත දන්වා ඇතැයි චීන නිල ප්‍රවෘත්ති සේවය ඊයේ ප්‍රකාශ කෙළේය.
දකුණු අමෙරිකා සංචාරයකට යන අතර තුර අමෙරිකාවට පැමිණි තායිවාන උප ජනාධිපතිවරියට ලාස් වේගාස් නගරයේ නේවාසික පහසුකම් ලබාදීම පිළිබඳව බීජිං පාලනය විසින් අමෙරිකාව විවේචනයට ලක්කිරීමට ප්‍රතිචාරයක් වශයෙන් බුෂ් මෙම ප්‍රකාශය සිදු කර ඇතැයි ද එම ප්‍රවෘත්ති සේවය සඳහන් කළේය.
1979 වසරේදී බීජිං නගරය සමග සිය තානාපති සබඳතා අලුත් කර ගනිමින් අමෙරිකාව ප්‍රකාශ කළේ, ඇත්තේ එකම චීන රාජ්‍යයක් පමණක් බව සහ තායිවානය එහි කොටසක් පමණක් බවයි.
මේ අතර ජාතික නිදහස පතා තායිවානය අනුගමනය කරන දැඩි ක්‍රියාමාර්ගය කලාපයේ සාමයට බලවත් තර්ජනයක් එල්ල කර ඇතැයි චීන නායකයා බුෂ්ගේ ප්‍රකාශයට පිළිතුරු වශයෙන් ප්‍රකාශ කැර තිබේ.
රොයිටර්
</ART>
<ART>
සවුදි අරාබියේ ගොඩනැඟිල්ලක් තුළ විදේශිකයන් 50 ක් ප්‍රාණ ඇපකරුවන් වෙයි
වැඩි දෙනා අමෙරිකානුවන්; අල්-කයිඩා වගකීම බාර ගනී
</ART>
<ART>
<PIC>ඉන්දුනීසියාවේ ප්‍රථම වතාවට පැවැත්වෙන ඍජු ජනාධිපතිවරණය ලබන ජූලි 05 වැනිදාට නියමිතව තිබේ. ජනාධිපතිවරණය සඳහා ඉදිරිපත් වන සුසිලෝ බැම්බෑන් යුදෝයෝතෝ සහ ඔහුගේ සහායකයකුගේ පින්තූර රැගත් හෙල්මටයක් පැළඳ මැතිවරණ ප්‍රචාරක කටයුතුවල නිරත වන ජාකර්තාහි සේවකයෙකි මේ. මෙවර ජනපතිවරණයේදී යුදෝයෝතෝට ජයග්‍රහණය හිමිවනු ඇතැයි බොහෝ දෙනා විශ්වාස කරති.</PIC>
<PIC>කත්මණ්ඩු අගනුවර රජ මාලිගය ඉදිරිපිට පිපිරී ගිය බස් රථය අසළ සේවයේ යෙදී සිටින නේපාල හමුදා භට පිරිසකි. මෙම අනතුරින් එක් අයකු මිය ගිය අතර තවත් 23 දෙනෙකු තුවාල ලදහ. තිදෙනෙක් අසාධ්‍ය තත්ත්වයේ පසු වෙති.</PIC>
<PIC>මලයාසියාවේ මධ්‍යම පෙරාක් ප්‍රාන්තයේ 'ඉපෝ'හි ඇන 10,000 ක් සවිකර තැනූ විශේෂ වේදිකාවක රැඟුම් දක්වන මැය 25 හැවිරිදි ඉන්දීය සම්භාව්‍ය නැටුම් උපදේශිකාවක වන එස්. මාකේවිය. ගීත 7 ක රිද්මයට විනාඩි 30 ක් තිස්සේ නොනවත්වා මේ ඇන මත රැඟුම් පෑම ඇයට එතරම් අපහසු කාර්යයක් නොවන බව මාකේවි පවසන්නීය. ඉන්දියාවේ නව පරපුරට මේ සම්භාව්‍ය නැටුම් ශිල්පය හඳුන්වා දීමට සහ එය රටපුරා ජනප්‍රිය කරවීමට ඇය අපේක්ෂාවෙන් පසුවෙයි.</PIC>
<PIC>ලෝකයේ දැවැන්තම සහ බරම ශරීර සහිත දරුවන් ලෙස ගිනස් වාර්තා පොතට ඇතුළත් වීමේ උත්සාහයක නිරත ජෝර්ජියාවේ ලූකා මෙලික්සිෆිවිල් (දකුණේ) සහ ජෝර්ජ් බිබිලාව්රිය මේ. (වමේ) කිලෝ ග්‍රෑම් 26 ක් බර ලූකාගේ වයස මාස 15 ක් වන අතර කිලෝ ග්‍රෑම් 62 ක් බරින් යුත් ජෝර්ජියන් වයස අවුරුදු 5 කි.</PIC>
<PIC>ගංවතුරින් අනාථ වී සිටින හයිටියේ පෝට් අවු- ප්‍රින්ස් අග නගරය තදාසන්න වෙරෙටේස් ප්‍රදේශවාසීන්ට බහුජාතික හමුදා විසින් හෙලිකොප්ටර් මගින් ආහාර ද්‍රව්‍ය සපයන අයුරු. අසල්වැසි ඩොමිනියානු ජනරජයේ සහ හයිටියේ ගං වතුර විපතින් පීඩාවට පත් වූවන් වෙත අන්තර් ජාතික ආධාර සැපයුම දැන් දිගින් දිගටම සිදු වෙමින් පවතී.</PIC>
<PIC>අසල්වැසි රාජ්‍යයන් හා චීනය සම්බන්ධ කෙරෙන මත්ද්‍රව්‍ය ත්‍රිකෝණය ඇතුළත් ප්‍රදේශයේ සිට අමෙරිකාව ඇතුළු බටහිර රටවලට මත්ද්‍රව්‍ය හොර රහසේ ප්‍රවාහනය කිරීම එන්න එන්නම වැඩි වෙමින් පවතී. චීනයේ යුනාන් පළාතේ කැන්මින් නගරය දක්වා බුරුමයේ සිට විහිදෙන මහා මාර්ගයක ආරක්ෂක මුර කපොල්ලක් අසළදී මත්ද්‍රව්‍ය නාශක අංශයේ පොලිස් භටයකු සුනඛයකු ලවා මෝටර් රථයක මත්ද්‍රව්‍ය තිබේදැයි පිරික්සූ අන්දමයි මේ.</PIC>
</ART>
<ART>
නේපාලයේ ස්වදේශ කටයුතු ඇමැතිගෙන් සර්වපාක්ෂික රජයක් ගොඩනැගීමේ යෝජනාවක්
කත්මන්දුහිදී
නේපාලයේ විපක්ෂ සන්ධානයේ මූලික ඉල්ලීම සපුරාලමින් සර්ව පාක්ෂික රජයක් ගොඩනැගීමේ යෝජනාවක් එරට ස්වදේශ කටයුතු ඇමති කමල් තාපා විසින් ඉදිරිපත් කැර තිබේ. එමගින් ගයනේන්ද්‍ර රජු ඉලක්ක කැර ගත් විරෝධතා උද්ඝෝෂණ ද අත්හිටවෙනු ඇති බව ඔහු ප්‍රකාශ කැර තිබේ.
මෙම යෝජනාව ඉදිරිපත්ව ඇත්තේ ප්‍රාදේශීය සංචාරයක් අවසන් කොට ගයනේන්ද්‍ර රජු යළි අගනගරයට පැමිණීමෙන් පසුය.
සියලු දේශපාලන පක්ෂ වත්මන් අරගලකාරිත්වය අත්හිටුවා රජය සමග සාකච්ඡාවට එළඹෙන්නේ නම් ඉක්මනින්ම සර්ව පාක්ෂික රජයක් ගොඩනැගිය හැකිවනු ඇතැයි මාධ්‍ය හමුවකදී ඔහු කියා ඇත.
බටහිර නේපාලයේ සිදුකළ සංචාරය අතරමග නවතා ගයනේන්ද්‍ර රජු ආපසු නොපැමිණීම ගැන උද්ඝෝෂණවල යෙදුණු විපක්ෂය කුපිත වී තිබිණ.
එහෙත් දැන් ඔහු යළි ආපසු පැමිණීමෙන් පසු ඔහු විසින්ම දෙවසරකට පෙර නෙරපා හල මහජන ඡන්දයෙන් තේරුණු රජයට අයත් පක්ෂ සමග සාකච්ඡා පැවැත්වීමට කැමැත්ත පල කොට ඇතැයි පැවැසේ.
ඉකුත් දිනවල පැවැති උද්ඝෝෂණ සටන් වලදී විපක්ෂයේ දහසක් පමණ අත්අඩංගුවට ගත් බවට විපක්ෂය චෝදනා කළත් ස්වදේශ කටයුතු අමාත්‍යාංශයෙන් පැවසෙන්නේ එය 155 දෙනකු පමණක් බවය. ඔවුනට අවශ්‍ය පහසුකම් ලබාදෙන බවද රජය කියා ඇත.
2005 අප්‍රේල් වන විට මහ මැතිවරණයක් පවත්වන බව රජු කියා ඇතත් එය සර්ව පක්ෂ රජයක් යටතේ පැවැත්විය යුතු බව විපක්ෂයේ මතය විය.
ඒ.එෆ්.පී.
</ART>
<ART>
ඉක්වදෝරයේ සිරකරුවන්ගේ ප්‍රාණ ඇපයට ඥාතිමිත්‍රාදීහු රැසක් හසුවෙති
කුවිටෝහිදීය
ඉක්වදෝරයේ කුවිටෝ, ගොයාකුවිල්, හා කුයෙන්සා හි සිරගෙවල තත්ත්වය යහපත් කරනු මෙන්ම නඩු නැතිව වසරකට වඩා කාලයක් සිරගතව සිටින්නන් නිදහස් කරනු යැයි ඉල්ලමින් එම බන්ධනාගාරවල සිරකරුවන් විසින් අමුත්තන් 340 දෙනකු පමණ ප්‍රාණ ඇපකරුවන් බවට පත් කැරගෙන සිටි නමුදු ඉන් බහුතරයක් මුදා හැරීමෙන් පසු තවත් 80 දෙනකු තවමත් සිරකරුවන් භාරයේ පසුවන බව බලධාරිහු කියති.
මේ අය මුදා ගැනීම සඳහා ඊයේ බලධාරින් හා සිරකරුවන් අතර සාකච්ඡාවක් පැවැත්වෙන බව සඳහන්ව තිබිණ.
ප්‍රාණ ඇපකරුවන් අතර මාධ්‍යවේදීන් පස් දෙනෙක් ද වෙති. සිරකරුවන් බැලීමට පැමිණි ඥාතිමිත්‍රාදීන් ප්‍රාණ ඇපකරුවන් බවට පත් කැරී ඇත්තේ ඉකුත් සතියේය.
ඉක්වදෝරයේ පවත්නා බන්ධනාගාර 33 ක 6000 ක පමණ සිරකරුවන්ට ඉඩකඩ ඇති නමුදු එවන් දෙගුණයකට වැඩි පිරිසක් ඒවායේ රඳවා ඇති බව ප්‍රකාශිතය.
</ART>
<ART>
රුසියාවේ ගල් අඟුරු ආකරයක පිපිරීමක් 44 ක් මරුට 3 ක් හිරවෙලා
ඔසනිකා
රුසියාවේ සයිබීරියාවේ කුස්බාස් ආකාර ප්‍රදේශයේ ටායිෂිනා ගල් අඟුරු ආකාරයේ ඇතිවූ පිපිරීමකින් 44 දෙනෙකු මියගොස් ඇති අතර තිදෙනකු තවම එහි හිරවී ඇතැයි සැලකේ.
සෙනසුරාදා අලුයම ඇතිවූ පිපිරුමෙන් ගින්නක් හටගෙන ආකර බිත්ති කඩා වැටී තිබේ. ආකරයේ දෝනාවන්හි විස වායුව පිරී ඇති අතර වාතාශ්‍ර පද්ධතියද අක්‍රීය වී ඇත.
ඉරිදා හවස් වන විට ජීවත්වන්නවුන් ගැන අපේක්ෂා භංග වී තිබුණු නමුදු ආසන්න ආකරයක සිට අදාළ ස්ථානයට පිවිසීමට ප්‍රයත්න දැරෙමින් පැවත ඇත.
ආකරය මීටර් 600 පමණ ගැඹුරු වූ අතර අනතුර සිදුවන අවස්ථාවේ 59 දෙනෙකු එහි සේවයෙහි යෙදී තිබිණ. ගැළවුම් කණ්ඩායම්වලට හයදෙනකු මුදාගැන්මට හැකිව තිබිණ. ඔවුන් පිළිස්සුම් තුවාල ලබා තිබිණ. සියල්ලන්ම වහා රෝහල් ගත කැරිණ.
සෙනසුරාදා හවස වනතුරුම අනතුර සිදුවූ තැනින් කටහඬවල් හා වෙනත් හඬවල් ඇසී තිබුණද පසුව ඒවා නැවතී ඇත.
ප්‍රදේශයේ ආණ්ඩුකාරවරයා අද එම ප්‍රදේශයට ශෝක දිනයක් ප්‍රකාශ කැර ඇත. ඒ අතර චෝදක අංශය මෙහිදී සිදුව ඇති නොතකා හැරීම් ගැන පරීක්ෂණයක් පවත්වන බව කියැවී තිබේ.
ඒ. එෆ්. පී.
</ART>
<ART>
<PIC>ඉරාකයේ හොලුජාහි පැනනැගී ඇති උග්‍ර සටන් හමුවේ තුවාල ලත් දෙහැවිරිදි අලි අබ්දුල්ලා නම් මේ දරුවා ඔහුගේ පියා සායනයක් වෙත ගෙන යන සැටිය මේ.</PIC>
<PIC>ඉරාකයේ සන්ධාන හමුදාවට එරෙහිව උග්‍රවන ප්‍රචණ්ඩත්වයක් පැවතුනද අමෙරිකාවත් බ්‍රිතාන්‍යයත් පූර්ව ස්ථාවරයේම ගැලී සිටින බව බ්‍රිතාන්‍ය අගමැති ටෝනි බ්ලෙයාර් මෑතකදී කීවේය. මෙහි දැක්වෙන්නේ ලන්ඩනයේ ඔවුනින් වීදියේ අගමැති කාර්යාලය සමීපයේ විරෝධතාව දක්වන යුද විරෝධීන් අතර මාරක පොරවක සංකේතයක් මතුවී ඇති අයුරුය.</PIC>
<PIC>නේපාලයේ පෙරේදා තෙවැනි අඛණ්ඩ දිනටත් රාජාණ්ඩු විරෝධි අරගල පැවැත්විණි. මේ ගයනේන්ද්‍ර රජුට එරෙහිව එම අරගලයේදී උද්ඝෝෂණය කරන්නන් පිරිසකි. පොලිසිය හා උද්ඝෝෂකයන් මෙහිදී ද ගැටී තිබේ.</PIC>
<PIC>මේ ඉන්දියාවේ ප්‍රධාන විපක්ෂය වන කොංග්‍රසයේ ප්‍රබල ආධාරකරුවෙකි. ඔහුගේ බිඳුණු අතට යෙදූ ප්ලාස්ටරයේ සෝනියා ගාන්ධි, ඇගේ පුත් රාහුල් ගාන්ධි හා දියණි ප්‍රියංකා ගේ රූප ඇඳ ඇත. ඉන්දිය මහ මැතිවරණය අප්‍රේල් 20 දා ඇරඹෙයි.</PIC>
<PIC>තායිලන්තයේ පට්ටායා හි පෙරේදා පැවති "ටිෆානිස් විශ්ව රැජන" තරගයෙන් ජයගත් 19 හැවිරිදි සක්නාරින්ද් මලියාපෝන් මැදිකරගෙන දෙපසින් සිටින්නේ තරගයේ දෙවැනි තෙවැනි තැන් දිනාගත් සුරූපිනියන් ය.</PIC>
<PIC>කුඹුරු ගොවිතැන සඳහා ජලය ලබා ගැනීමට හුළං ගසා පිම්බිය හැකි රබර් වේලි පිහිටුවීමට බංගලදේශය පියවර ගෙන ඇත. මෙහි දැක්වෙන්නේ බංගලදේශයේ අග්නිදිග කලවුසන් හි තැන්කා-හාති නදිය හරහා ඉදිවුණු රබර් වේල්ලකි. එය මීටර් 5 ක් උසය.</PIC>
</ART>
<ART>
අමෙරිකානු හමුදා හා ඉරාක සටන්කාමීන් අතර දුර්වල සටන් විරාමය දිග්ගැස්සෙයි
විදේශිකයන් ප්‍රාණ ඇපයට ගැනීම උග්‍ර කරලා
බැග්ඩෑඩයේදී
ඉරාකයේ ෆලුජා නුවර පවත්නා දරුණු ගැටුම් නිමකිරිමේ ප්‍රයත්නයක නියැලෙමින් මැදිහත්කරුවන් ගේ සහභාගිත්වයෙන් අමෙරිකානු හමුදා හා සටන්කාමීන් අතර ඇති කැරුණු දුර්වල සටන් විරාමය ඊයේ දක්වා දික් කැර තිබිණ. එසේ වීයේ වූ නමුදු සටන්කරුවන් විසින් විදේශිකයන් ප්‍රාණ ඇපකරුවන් බවට පත්කැරගැනීම උග්‍ර කරමින් චීන ජාතිකයන් 7 දෙනකුද ප්‍රාණ ඇපකරුවන් ලෙස අල්ලාගෙන ඇත. මේ වනවිට විදේශිකයන් 35 දෙනෙකු මේ කණ්ඩායම් විසින් රඳවාගෙන ඇති අතර මුලින්ම ප්‍රාණ ඇපකරුවන් බවට පත් කැරුණු ජපන් ජාතිකයන් තිදෙනාගේ ඉරණම අවදානමට ලක් වී තිබේ.
ජපානය සිය හමුදා ආපසු කැඳවා නොගන්නේ නම් ජපනුන් තිදෙනා මරා දමන බවට තර්ජනය කැරී තිබිණ. මෙම තිදෙනා අතර කාන්තාවක හා ගැටවරයකුද සිටින අතර ඔවුන් පුලුස්සා මරා දමන බව ප්‍රකාශ වී ඇත.
අමෙරිකානු හමුදාවට සේවය කරන ආසියානු රියැදුරන් කීපදෙනකු මුදා හැර ඇතත් සෙසු ප්‍රාණ ඇපකරුවන් සිටින ඉසව්වක් හෝ කිසිවෙකු නොදනිති.
ඉරාක ජනතාවගෙන් ජපානය සමාව ගතයුතු අතර ජපන් හමුදාව වහාම ආපසු සියරට ගෙන්වා ගත යුතු බව ඉරාකීය කණ්ඩායම් ඉල්ලා ඇත. එසේ නොවුවහොත් 24 පැයක් තුළ එක් ජපන් ජාතිකයකු ඝාතනය කරන බවත් සෙස්සන් 12 පැයකින් පසු ඝාතනය කරන බවත් කියා තිබිණි.
එහෙත් මොවුන් කුමන මොහොතක හෝ නිදහස් කරතැයි අපේක්ෂාවෙන් ජපන් ගුවන් යානා තුනක් කුවේටයේ සීරුවෙන් තබා ඇති බව ප්‍රකාශිතය.
මේ අනුව ඉරාකයේ විදේශිකයන්ගේ ජීවිත දැන් අවදානමකට පත්ව ඇත.
</ART>
<ART>
ඉරාකියන්ට බලය පැවරීමේ ස්ථාවරය එයාකාරයෙන්ම සපුරාලිය යුතුයි
අමෙරිකානු ජනපති බුෂ් කියයි
වොෂින්ටනයේ දී
ඉරාකයේ නැගෙන ප්‍රචණ්ඩකාරී රැල්ල හමුවේ එහි අනුගමනය කරන පිළිවෙතින් බැහැර නොවන බව ප්‍රකාශ කරන අමෙරිකානු ජනාධිපති ජෝර්ජ් ඩබ්. බුෂ්, ජුනි 30 දා වනවිට ඉරාකීයන්ට එරට බලය පැවරීමේ ස්ථාවරය එයාකාරයෙන්ම සුපුරාලිය යුතුව ඇති බවද කියා සිටියේය.
ධවල මන්දිරයේ පැවති දුලබ පුවත්පත් සාකච්ඡාවකට එක්වෙමින් මේ බව ප්‍රකාශ කළ ඔහු, අමෙරිකානු හමුදාව සමග දිනගණනාවක් තිස්සේ සටන්වැද සිටින සටන්කාමීන්ගේ නායක මුස්ලිම් පූජක මොග්ටාඩා - අල් සාදර් අමතමින් ඔහුගේ පිරිස් විසුරුවා හරින ලෙස ඉල්ලීය.
මේ අතර ශුද්ධනගරයක් ලෙස සැලකෙන නාජාෆ් නගරයෙන් බැහැර එක්රැස්වුණු අමෙරිකානු හමුදා සදාර් හා ඔහුගේ කණ්ඩායම් වලට එරෙහි මෙහෙයුමක් අපේක්ෂාවෙන් පසුවූ බව ප්‍රකාශිතය.
අමෙරිකානු හමුදා අවශ්‍ය තරම් කල් ඉරාකයේ රඳවා තබනු ඇති බව පැවසූ බුෂ් උග්‍රවෙමින් පවත්නා ප්‍රචණ්ඩත්වය ජනනැගිටීමක් හෝ සිවිල් යුද්ධයකට මුල පිරීමක් නොව රුදුරු අන්තවාදීන්ගේ බලකාමය ප්‍රදර්ශනය කරන්නක් බව කීවේය.
මේ අතර අමෙරිකානු හමුදා නායකයා තවතවත් හමුදා බල ඇණි ඉරාකයට අවශ්‍යව ඇති බව පැවසීය.
කෙසේ වෙතත් සදාර්ගේ සටන්කාමීන් අමෙරිකානු හමුදාවට මුහුණදීමට සිදුව ඇති නව පෙරමුණක් බවට පත් වී ඇත. ඔහුගේ සටන්කාමීන් ප්‍රකාශ කැර ඇත්තේ සදාර්ට හානියක් කළොත් අතිවිශාල විප්ලවයක් ඉරාකයේ පැනනැගෙනු ඇති බවය.
මේ අතර සදාර් මුණගැසුණු පූජක නියෝජිත පිරිසක් පවසා ඇත්තේ ආගමික බලධාරීන් ඉල්ලා සිටින්නේ නම් සටන අත්හැරීමට ඔහු සූදානම් බව හා අමෙරිකානුවන් සමග සාකච්ඡාවට දූතයෙකු නම් කැර ඇති බවය. රොයිටර්
</ART>
<ART>
ඉරාකයේ ජපන් ප්‍රාණ ඇපකරුවන්ගේ දින ජපන් රජය මුනිවත රකී
ටෝකියෝවේදී
ඉරාකයේ ජපන් ප්‍රාණ ඇපකරුවන් පිළිබඳ සිද්ධිය ඊයේ හයවන දිනයට එළඹි අතර මේ සම්බන්ධයෙන් පමණට වැඩි කතා ප්‍රාණ ඇපකරුවන්ගේ ජීවිතවලට තර්ජනයක් වියහැකි බව පවසමින් ජපන් රජය මුනිවත රකිනු දක්නට ලැබී ඇත.
කෙසේ වෙතත් ජපන් අගමැති ජුනිචිරෝ කොයිසුමි කියා ඇත්තේ ප්‍රතිසංස්කරණ කටයුතු සඳහා ඉරාකයට යැවුණු ජපන් හමුදාවේ 550 දෙනා ආපසු ගෙන්වා නොගන්නා බවය.
ඔහුගේ මෙම ස්ථාවරය මෙම මස පැවැත්වෙන පාර්ලිමේන්තුවේ පහළ මන්ත්‍රී මණ්ඩල අතුරු මැතිවරණවලට සේම ජුලි මසට නියමිත ඉහළ මන්ත්‍රීමණ්ඩල මැතිවරණයටද බලපානු ඇති බව විමර්ශකයන් පෙන්වා දී තිබේ.
ජපන් ප්‍රාණ ඇපකරුවන්ගේ ජීවිතාරක්ෂාව ගැන කළ ප්‍රශ්න කිරීමකදී ප්‍රධාන කැබිනට් ලේකම් යසුවෝ ෆුකුඩා පවසා ඇත්තේ ඒ පිළිබඳ මේ අවස්ථාවේ කිසිත් ප්‍රකාශ නොකරන බවය. ඒ සමගම ඉරාකයේ රැදී සිටින සාමාන්‍ය ජපන් ජාතිකයන්ට එරටින් බැහැරවන ලෙස ඔහු යළි අවවාද කළේය.
ඉරාක සටන්කාමීන් විසින් ජපන් ජාතිකයන් තිදෙනෙකු ප්‍රාණ ඇපකරුවන් බවට පත් කරගනිමින් ඉරාකයේ ජපන් හමුදාව ඉවත් කැර නොගන්නේ නම් ඔවුන් පුලුස්සා මරා දමන බවට තර්ජනය කැර තිබේ.
හමුදා ඉවත් කැර නොගැන්මේ අගමැති ස්ථාවරයට ජපානයේ විපක්ෂයේද සහාය ලැබී තිබේ. එහෙත් ප්‍රාණ ඇපකරුවන්ගේ ඥාතීන් හා හිතවතුන් ඔවුන් ජීවිත රැක ගනිමින් ආපසු පැමිණෙනු ඇතැයි අපේක්ෂා කැර ගෙන සිටින බව පැවසේ.
රොයිටර්
</ART>
<ART>
තායිවාන් ජනාධිපතිවරණයේ ඡන්ද යළි ගණන් කිරීම ලබන මස ඇරැඹේ
තායිපේහිදී
ආරවුලට තුඩු දී ඇති තායිවාන් ජනාධිපතිවරණයේ ඡන්ද යළි ගණන් කිරීම මැයි මස මැදදී පැවැත්වීමට මූලික දෙපාර්ශවයම එකඟතාවයකට පැමිණ තිබේ.
සඳුදා පැවති අධිකරණ විභාගයකදී ජනාධිපති චෙන් ෂුයි බියන් හා ඔහුගේ ප්‍රතිවාදියා වූ ලියන් චෑන්ගේ නීතිවේදීහු මේ එකඟතාවයට පැමිණියහ.
ජනාධිපතිවරණයේ ප්‍රතිඵලය දරුණු විරෝධතාවන් මතුවීමට තුඩු දී ඇති අතර ඒවා සමනය කිරීමේ අටියෙන් මෙසේ දෙපාර්ශවයම එකඟතාවකට පැමිණ ඇත. ඒ අනුව මැයි මස මැදදී යළි ඡන්ද ගණන් කිරීම සඳහා යෝජනා වූ අතර මධ්‍යම මැතිවරණ කොමිසමේ සේවකයන් අතින් එය සිදු කිරීමටත් එය දෙපාර්ශවයේම නීතිවේදීන් හා විනිසුරුවන්ගේ අධීක්ෂණයට යටත් කිරීමටත් එකඟ වී තිබේ.
මේ ඡන්ද ප්‍රති ගණනය මාර්තු 20 දා පැවති ජනාධිපතිවරණය අවලංගු කරන ලෙස ඉල්ලමින් ප්‍රතිවාදී ලියන් චෑන් පැවරූ නඩුවක ප්‍රතිඵලයක් ලෙස සිදුවන්නකි. මෙහිදී ජන්ද අක්‍රමිකතා සහ අවලංගු ඡන්ද පත්‍රිකා ගණන විශාලවීම ආදි සාධක ඉදිරිපත් විය.
ජනාධිපතිවරණයේ ජන්ද ප්‍රතිගණනයට මැයි මැද සුදුසු බව අධිකරණයේ විශ්වාසය විය. චෙන්ෂුයි බියන් ප්‍රජාතන්තී්‍රීය ප්‍රගතිශීලි පක්ෂයේ නායකයා වන අතර ඔහු ජනාධිපතිවරණයෙන් ජයගත් බව ප්‍රකාශ වූයේ වැඩි ඡන්ද 30,000 කිනි. එහෙත් අවලංගු ඡන්ද සංඛ්‍යාව 3,30,000 ක් වීම ප්‍රශ්නයක් මතු කළේය. මේ ප්‍රශ්නයට තුඩු දුන් ඡන්ද පත්‍රිකා යළි ගණනයේදී සලකා බැලෙනු ඇත.
රොයිටර්
</ART>
<ART>
හමුදාවට අපහාස කළ පකිස්තාන විපක්ෂ නායකට සිර දඬුවම්
ඉස්ලාමාබාදයේදීය
හමුදාවට අපහාස කිරීම හා ඊට එරෙහිව ද්වේශයක් ගොඩනැගීමට ප්‍රයත්න දැරීම සම්බන්ධයෙන් පකිස්තාන විපක්ෂ නායකයකුට 23 වසරක සිරදඬුවමක් නියම වී තිබේ. පිටුවහල්, හිටපු අගමැති නවාස් ෂරීෆ් ගේ මුස්ලිම් ලීගයේ වත්මන් නායකයා වන ඔහු මක්දූම් ජාවඩ් හෂ්ටිය. ඔහුට එරෙහිව චෝදනා 7 ක් නැගී තිබිණ. මෙම චෝදනා 7 ම සම්බන්ධයෙන් ඔහු වැරදිකරු බව තීරණය කළ අධිකරණය 23 වසරක සිරදඬුවමට අතිරේකව රුපියල් 42000 ක දඩයක් ද නියම කළේය.
මේ තීන්දුව පක්ෂ ආධාරකරුවන් කුපිත කිරීමට හේතුවී ඇත. පර්ලිමේන්තුවේ ඉහළ මන්ත්‍රී මණ්ඩලයේ විපක්ෂ මන්ත්‍රීන් සියල්ලෝම සභාව වර්ජනය කරමින් තීන්දුවට විරෝධය පෑම සඳහා එළියට පැමිණි බවද වාර්තාවේ.
මෙම නඩු විභාගය සිරගෙයක් තුළ අප්‍රසිද්ධියේ පැවැත්වීම ගැනද ඔවුන්ගේ විරෝධය පලව තිබේ. රොයිටර්
</ART>
<ART>
ද. කොරියානු මැතිවරණය අදයි
යුරී පක්ෂයේ නායකයා තනතුරු 2 කින් ඉල්ලා අස්වෙයි
සියෝලිහිදී
ද, කොරියානු පාර්ලිමේන්තු මහ මැතිවරණය අද පැවැත්වෙයි. එහෙත් මීට තෙදිනකට පෙර රාජ්‍ය පාක්ෂික යුරි පක්ෂයේ නායකයා ඔහු දැරූ තනතුරු දෙකකින්ම ඉල්ලා අස්විය. එය මැතිවරණයේදී දැඩි තරගයක් පවතින තම පක්ෂයේ පැවැත්ම වෙනුවෙන් කළ කැපකිරීමක් බව ඔහු කීවේය.
අප්‍රේල් 15 දා (අද) පැවැත්වෙන මහ මැතිවරණයේදී තරුණ පෙළ යුරි පක්ෂය වෙත නම්මවා ගැන්මේ ප්‍රයත්නයක යෙදෙමින් මහළු ඡන්ද දායකයින් නිවෙස්වල රැඳී තරුණ පෙළට රටේ අනාගතය ඉරණම විසඳා ගැන්මට ඉඩදිය යුතු බව ඔහු කියා තිබිණ. ඔහුගේ මෙම කියමන දැඩි විවේචනයට ලක් විය. වහා පුවත්පත් සාකච්ඡාවක් කැඳවූ ඔහු මැතිවරණ සභාපතිත්වයෙන් මෙන්ම අපේක්ෂකත්වයෙන් ඉල්ලා අස්වන බව ප්‍රකාශ කළේය. එහෙත් පක්ෂයේ සභාපති ධූරයෙන් ඔහු ඉවත් නොවීය. ජනාධිපති රෝ - මූ - හියුන් බේරාගැන්ම ඔහුගේ අභිප්‍රාය බව කියැවිණ.
කෙසේ වෙතත් ඔහුගේ ප්‍රකාශය ඡන්ද දායකයින්ගේ කණස්සල්ලට හේතුවී ඇතැයි සෙසු අපේක්ෂකයින් ගෙන් චෝදනා නැගිණ. පසුගිය මැතිවරණවලදී ඡන්ද දායකයින් අතරින් 50 විය ඉක්මවූවන් ගේ සංඛ්‍යාව අති විශාල විය. රොයිටර්
</ART>
<ART>
දේශපාලනඥයකුගේ උපන් දින සාදයේදී තෑගි ගන්න පොර කා කතුන් 21 ක් මියගිහින්
ලක්නව්හිදී
උතුරු ඉන්දියාවේ ලක්නව් හිදී පැවති ප්‍රාදේශීය දේශපාලන දේශපාලනඥයකුගේ උපන්දින උත්සවයකට සහභාගි වූවන්ට තෑගි වශයෙන් සාරි ලබාදීමට යාමේදී ඇතිවූ තදබදයෙන් කාන්තාවන් 21 දෙනෙකු මියගොස් තවත් විශාල පිරිසක් තුවාල ලබා තිබේ.
ඉකුත් සඳුදා මෙම උපන්දින උත්සවය ලක්නව්හි සුපතල උද්‍යානයකදී පැවති අතර, 5000 ක පමණ පිරිසක් ඊට සහභාගි වූහ. ඔවුනට නොමිලේ සාරි ලබාදෙන බව සංවිධායකයන් අතින් ප්‍රකාශයට පත්වීමත් සමග ඒ සඳහා මහා පොර කෑමක් ඇතිවිය. එහිදී ඇතිවූ තදබදයේ දී පෑගී පොඩිවීමෙන් මේ 21 දෙනා මියගොස් තිබේ.
මෙය භාරතීය ජනතා පක්ෂයට අයත් ලාල්ජි ටැන්ඩන් නම් දේශපාලනඥයා ගේ උපන්දින උත්සවය වූ අතර සිද්ධියට පෙර ඔහු එතැනින් ඉවත්ව ගොස් තිබිණ.
සිද්ධියෙන් පසු සාරි තොගයම උද්‍යානයේ පසෙක ගොඩගසා තිබිණ. රොයිටර්
</ART>
<ART>
අමෙරිකා උප ජනාධිපති චීන නායකයන් සමග උතුරු කොරියා අර්බූදය ගැන පුළුල් කතාබහක
බීජිංහිදී
අමෙරිකානු උප ජනාධිපති ඩික් චෙනේ ඊයේ චීනයේ මුල් පෙලේ නායකයන් මුණගැසිණි. උ. කොරියානු න්‍යෂ්ටික ක්‍රියාවලින් සම්බන්ධ නවතම බුද්ධ අංශ තොරතුරුවලින් සන්නද්ධව ඔවුන් හමුවූ ඔහු, මෙම අර්බූදය පිළිබඳව චීන ක්‍රියාදාමය දැඩි කළ යුතු බවට ඉල්ලීමක් කළේය.
චීන ජනාධිපති හියු - ජින්ටාඩ් බීජිංහි දියාබ්යුතායි අංගනයේදී බැහැදැක්මට චෙනේ පෙළඹී තිබිණ. උ. කොරියානු න්‍යෂ්ටික ක්‍රියාවලිය මුලින් සිතා සිටියාටත් වඩා දුරදිග ගිය ක්‍රියාවලියක් බව අනාවරණය වී ඇතැයි ඔහු එහිදී ප්‍රකාශකරනු ඇති බව කියැවී තිබිණ.
නිව්යෝර්ක් ටයිම්ස් පුවත්පත වාර්තා කැර ඇති පරිදි පකිස්තාන න්‍යෂ්ටික බෝම්බයේ පියාවන අබ්දුල් කදීර් ඛාන් පස්වසරකට පෙර උ. කොරියාවේ සංචාරයක් සිදුකළ අවස්ථාවේ සැඟවුණු භූගත කම්හලක රැඳවුණු න්‍යෂ්ටික බෝම්බ තුනක් ඔහුට පෙන්වූ බව කියා තිබේ.
මීට අමතරව නව ඔත්තුසේවා වාර්තා වලින් දැක්වෙන තොරතුරු අනුව අමෙරිකාවේ ඉවසීමේ සීමාව ඉක්මවා යනු ඇතැයිද ඒ අනුව උ. කොරියාවට එරෙහි දැඩි පිළිවෙතකට එළඹෙමින් සම්බාධක පැනවීම් ආදියට එළඹිය හැකි බවද මෙම සාකච්ඡාවලදී අවධාරණය කරනු ඇතැයි සැලකී ඇත.
උ, කොරියානු ප්‍රශ්නය සම්බන්ධයෙන් පැවති සය රාජ්‍ය සාකච්ඡාවලට සත්කාරකත්වය සැපයූ චීනය එම අර්බූදය සමථයකට පත් කිරීමට දැඩි වෙහෙසක් දරයි.
එහෙත් මේ සාකච්ඡා මේ දක්වාම සාර්ථක වී නැත. කෙසේ වෙතත් සියලු සිදුවීම් පසුබිමේ තෙවැනි වටයක සාකච්ඡා සඳහා සැලසුම් සිදුවෙමින් තිබෙන බව ප්‍රකාශිතය. ඒ. එෆ්. පී.
</ART>
<ART>
පාකිස්තානයේ නව මිසයිලය කලාපීය සාමයට තර්ජනයක් - ඉන්දීය ස්වදේශ කටයුතු ඇමති
නවදිල්ලියේ දී
සති අන්තයේ පාකිස්තානයෙන් අලුත් මිසයිලයක් අත්හදා බැලීම ප්‍රතිවාදී අසල්වැසි රටවල් අතර අවි තරගය උග්‍ර කරන්නක් විය හැකි බව ඉන්දීය ස්වදේශ කටයුතු ඇමති ෂව්රාජ් පටිල් පෙරේදා පැවසීය.
"එය අවි තරගය තීව්‍ර කරන්නක්. මිසයිල අත්හදා බැලීමට ඔවුන් පෙළඹේ නම් ඉන්දියාවට ඒ පිළිබඳව දැඩි අවධානය යොමු කළ යුතුව තිබෙනවා" යැයි පටිල් කීවේ බැංගලෝරයේ සංචාරයක නිරතව සිටියදී ය.
ඉකුත් සෙනසුරාදා පකිස්තානයෙන් අත්හදා බැලුණු "හාට්ෆ්ක" මිසයිලය කි.මී. 1500ක් දුර භූතලය ඔස්සේ දිවෙන්නකි. න්‍යෂ්ටික යුද හිසක් දැරිය හැකි මෙම මිසයිල අත්හදා බැලීම, අනාවරණය නොකැරුණු ස්ථානයකදී සිදු කැරුණු අතර එම අවස්ථාවට පකිස්තාන අගමැති සෆ්රුල්ලා ජමාලි ද සහභාගි විය. ඉකුත් මාර්තු මාසයෙන් පසු පකිස්තානය සිදු කළ පළමුවන මිසයිල අත්හදා බැලීම මෙය වන අතර ඉන්දියාවට ද ය කලින් දන්වා තිබුණු බව ප්‍රකාශ වේ.
ඒ.එෆ්.පී.
</ART>
<ART>
නේපාලය
නව අගමැති නම් කිරීමට රජුගෙන් දිනයක කාලයක්
කත්මන්දුහිදී
සති තුනකට අධික කාලයක් තිස්සේ නේපාලයේ විරුද්ධ පක්ෂ විසින් මෙහෙයවන විරෝධතා ව්‍යාපාර මර්දනය කරන්නට දැරූ අසාර්ථක ප්‍රයත්න අවසානයේ අගමැති අපේක්ෂකයකු නම් කිරීමට එක් දිනයක ( පැය 24 ක ) කාලයක් විරුද්ධ පක්ෂය වෙත ගයහේන්ද්‍ර රජු විසින් ලබා දී තිබේ.
පසුගිය මැයි 7 වැනිදා බලයෙන් පහකරන ලද හිටපු අගමැති සුර්ය බහදූර් තාපාගේ හිඩැස පිරවීම සඳහා නව අගමැති වරයා නම් කිරීමට රජු විසින් දී තිබූ එක් දිනෙක කාල සීමාව ඊයේ පස්වරු 5 ට අවසන් වීමට නියමිතව තිබිණ.
මේ සම්බන්ධයෙන් නේපාල රජ මාලිගයෙන් නිකුත් වූ නිවේදනයක සඳහන් වන්නේ රටේ සාමය ස්ථාපිත කිරීමේ සහ සර්ව පාක්ෂික රජයක් පිහිටුවීමේ හැකියාව සහිත හා අවංක ප්‍රතිරූපයකින් සහිත අගමැති අපේක්ෂකයා පත් කර ගැනීම ගයහේන්ද්‍ර රජුගේ අවශ්‍යතාවය බවයි.
ඒ.එෆ්.පී
</ART>
<ART>
නයිජීරියාවේ වාර්ගික ගැටුම් වලින් දැනටමත් සිය ගණනක් මිය ගිහින්
ජොස් හිදී
නයිජීරියාවේ ජලේටියු ප්‍රාන්තයේ සරුසාර බිම් පෙදෙසකට අයිතිවාසිකම් කියමින් මුස්ලිම් හා ක්‍රිස්තියානි වාර්ගික කොටස් උනුන් මරා ගැනීමට පෙළඹී ඇති අතර අනාරක්ෂිත ක්‍රිස්තියානින්ට පහරදීමට මුස්ලිම් වරුනට ඉඩදී පොලිසිය ඔවුන්ට ආරක්ෂාව සලසන බවට ක්‍රිස්තියානින් චෝදනා කැර තිබේ. දෙපාර්ශවයෙන්ම දැනටමත් සිය ගණනක් මිය ගොස් ඇති අතර නයිජීරියානු ජනාධිපති ඔලුසේගන් ඔබසැන්ජෝ හදිසි තත්ත්වය ප්‍රකාශ කරමින් ආරක්ෂක බලකායන් යොදවා තිබේ. සිය ජනතාව ඝාතනය කොට ඔවුන්ගේ නගරයට පසු බැස සිටින මුස්ලිම්වරුන් ගෙන් පලිගැනීමට ඉඩදෙන ලෙස මෙම ක්‍රිස්තියානි කොටස් පොලිසියෙන් ඉල්ලා තිබේ. ජනාධිපතිවරයා උපතින් ක්‍රිස්තියානුවෙකු නමුදු මුස්ලිම් ජනතාව සනසන බවට ද ඔවුහු චෝදනා කරති.
රොයිටර්
</ART>
<ART>
අපේ අභ්‍යන්තර ප්‍රශ්නවලට ඇඟිලි ගැසීම් එපා
මියැන්මාර් රජය බ්‍රිතාන්‍යයට කියයි
යැන්ගොන්හිදීය
තම රටේ අභ්‍යන්තර දේශපාලන ප්‍රශ්නවලට අනවශ්‍ය ලෙස ඇඟිලි නොගසන ලෙස, මියැන්මාරයේ පාලක හමුදා බලධාරීන් පෙරේදා බ්‍රිතාන්‍යයෙන් ඉල්ලීමක් කළේය.
යැන්මාර් ජුන්ටා රජය, මෙම ඉල්ලීම කර ඇත්තේ, නිවාස අඩස්සියේ පසුවන ප්‍රජාතන්ත්‍රවාදී නායක අවුන් සාහි සූකී නිදහස් කරන ලෙස, මියැන්මාර් රජයට බලපෑම් සිදු කරන්නැයි, අසල්වැසි ආසියාතික රටවලින් බ්‍රිතාන්‍ය රජය කළ ඉල්ලීමට දින කිහිපයකින් අනතුරුවයි.
මියැන්මාර් බලධාරින් ළඟදීම අනුමත කර ගැනීමට සැලසුම් කර ඇති නව ආණ්ඩුකුම ව්‍යවස්ථාව සම්බන්ධ වාද විවාදවලට සූ කිංග් ප්‍රජාතන්ත්‍රවාදී පක්ෂයේ සහභාගිත්වය ලබාගත යුතු බවට යුරෝපීය රටවලින් එල්ල වන බලපෑම්වලට, නායකත්වය දී සිටින්නේ ද කලින් මියැන්මාරය (බුරුමය) යටත් විජිතයක් ලෙස පාලනය කළ බ්‍රිතාන්‍ය නොබෙල් සාම ත්‍යාග ලාභී සූකි 1990 එට පැවැති මහ මැතිවරණයේ දී අති විශිෂ්ඨ ජයග්‍රහණයක් ලැබුවද බලයට පත්විම ප්‍රතික්ෂේප කළාය.
රොයිටර්
</ART>
<ART>
සදාම්ගේ පිස්තෝලය බුෂ්ගේ සිහිවටන අතරට
වොෂින්ටනයේදීය
ඉරාකයේ නෙරැපුණු ජනාධිපති සදාම් හුසේන් අමෙරිකන් හමුදාවේ ග්‍රහණයට අසුවන විට ඔහු සතුව තිබූ පිස්තෝලය දැන් තිබෙන්නේ අමෙරිකානු ජනාධිපති ජෝර්ජ් .ඩබ්.බුෂ් අතේය.
භූගත ගුලක සැඟවී සිටි සදාම් ග්‍රහණයට ගැන්මෙන් පසු හමුදා නිලධාරීන් අත තිබුණු එම පිස්තෝලය සදාම් ග්‍රහණයට ගත් හමුදා පිරිස විසින් බුෂ්ට බාරදී ඇත.බුෂ් එය ධවල මන්දිරයේ තබාගෙන ඇත.මෙබව අනාවරණය කරන්නේ ටයිම් සඟරාවයි.
සඟරාවෙන් අනාවරණය වී ඇති පරිදි ධවල මන්දිරයේ තම සිහිවටන තැන්පත් කැරෙන කියවීම් කාමරයේ මේ පිස්තෝලය තබා ඇති බුෂ් විසින් එය පෙන්වන ලද අමුත්තකු මෙබව ප්‍රකාශ කර ඇත.
බුෂ් එම පිස්තෝලය හැමෝටම නොපෙන්වන බවත් තෝරාගත් අමුත්තන්ට පමණක් ප්‍රදර්ශනය කරන බවත් ප්‍රකාශිතය.එය සදාම් අත් අඩංගුවට ගන්නා අවස්ථාවේ පැවති ලෙසම දැනුදු උන්ඩ රහිත බව බුෂ් කියා ඇත.
එය අමුත්තන් හමුවේ ප්‍රදර්ශනය කිරීමෙන් ඔහු දැඩි සතුටක් විඳින අතර සාඩම්බර බව පාන බවද ප්‍රකාශිතය.
රොයිටර්
</ART>
<ART>
සුඩාන රජය සහ කැරලිකරුවන් අතර පූර්ණ සාම ගිවිසුමක් ළඟදීම
නයිරෝබිහි දී
සුඩාන රජය හා සුඩාන ජනතා විමුක්ති හමුදාව නම් කැරලිකණ්ඩායම අතර ඉකුත් බදාදා ගිවිසුම් තුනක් අත්සන් කැරුණු අතර ඒවා ළඟදීම පූර්ණ ගිවිසුමක් ඇති කර ගැන්මට මග පාදනු ඇතැයි සැලකේ.
කෙන්යාවේදී අත්සන් කැරුණු මෙම ගිවිසුම් පිළිබඳව ජනතාව දැනුවත් කිරීම කැරලිනායකයා විසින් දැනටම අරඹා ඇත. කෙන්යාවේ නයිරෝබි නුවරදී ගිවිසුම් අත්සන් කිරීමෙන් පසු එහි වසන සුඩාන ජාතිකයන් ඇමතූ ඔහු, එම ගිවිසුම් පිළිගනිමින් පූර්ණ සාමගිවිසුමකට මග පාදන ලෙස ඉල්ලා සිටියේය.
අප අත්සන් කළ ගිවිසුම් දකුණු සුඩානයේ ගරුත්වය ඇති කරනු ලබන්නක්. දැනට අප ගිවිසුම් කෙටුම්පත් හයක් අත්සන් කැර තිබෙනවා. ඒ සියල්ලම පූර්ණ සාම ගිවිසුමක හරය බවට පත්ව තිබෙනවා. මේ නිසා අපට මූලික සාම ගිවිසුමක් තිබෙන බව කිව හැකියි. ඔහු වැඩි දුරටත් කීවේය.
"දැන් සුඩානය කලින් පැවති සුඩානය නොවෙයි. සුඩානයේ සැබෑ වෙනසක් සිදුවන සැටි අපට දකිත හැකියි" යනුවෙන් ද පැවසූ ඔහු සුඩානයේ දී ද සාම ක්‍රියාවලිය පිළිබඳව ජනතාව දැනුවත් කරන බව කීවේය.
ඉකුත් සතියේ අත්සන් කැරුණු ගිවිසුම් තුන බලය බෙදිම හා ආරවුල්කාරි ප්‍රදේශ පරිපාලනයට සම්බන්ධ බව කියැවී ඇත.
 සවසරක් තිස්සේ වරින් වර සාම ප්‍රයත්නයක් දරණ ලද නමුදු ඵලදායි යමක් සිදුව ඇත්තේ පසුගිය මාස කීපය තුළය. ඒ අනුව හය අවුරුදු බල බෙදුම් පෙරළියකට මග පාදමින් හයමස් අතුරු කාල පාලනයකට ගිවිසගෙන ඇති අතර එම හය වසරින් පසු වෙන්වයාම හෝ නොවීම සඳහා ජනමත විචාරණයක් පැවැත්වීම සිදු කැරේ.
බටහිර රටවල අනුග්‍රහයෙන් සිදුවන මෙම සාම ක්‍රියාවලියට දකුණු සුඩානය යොමු කැරුනද සෙසු ගැටුම් පවත්නා පෙදෙස අදාල නැත.
කෙසේ වෙතත් අප්‍රිකාවේ විශාලම රට ලෙස සැලකෙන සුඩානයේ සෙසු ගැටුම්කාරී පෙදෙස් සමන්විත පරිපූර්ණ සාමයකට නව ගිවිසුම් මග පාදනු ඇතැයි ප්‍රකාශ වී තිබේ.
කැරලිනායක ජෝන් ගරාන් පවසන පරිදි ඉහළ පෙළේ නිත්‍ය නියෝජිත පිරිසක් රජය සමග සම්බන්ධ කැරවීමට ඔවුන් අදහස් කැර තිබේ.
"ක්‍රියාකාරීත්වයේ මධ්‍ය වෙත අප ළඟා විය යුතු වෙනවා. ඊට බද්ධ නොවී අපට කිසිවක් වෙනස් කළ නොහැකියි. දැන් සියලු කැරලි සාමාජිකයන් ඔවුනොවුන්ගේ ඒකක වෙත යොමු කැර තිබෙන්නේ අතුරුවාර පාලනය ඇරඹීමට සූදානම් වීම සඳහායි" ඔහු කීවේය.
මෙහිදී පූර්ණ සාම ගිවිසුමකට එළඹීමට මත්තෙන් සම්ප්‍රදායික ප්‍රධානීන් හා වැඩිහිටියන්ගේ උපදෙස් පතන බවත් එම ගිවිසුම ජුලි හෝ අගෝස්තු මස අත්සන් කළ හැකිවෙතැයි අපේක්ෂා කරන බවත් ඔහු පැවසීය. මේ සම්බන්ධ විස්තර තොරතුරු සොයාබැලීමට පත්කැරුණු විශේෂ කොමිසම ජුනි 22 දා සිට කෙන්යාවේදී කටයුතු අරඹන බව ද ඔහු කීය.
"සුඩාන ජනතා විමුක්ති හමුදාවේ අරමුණ වූයේ සුඩාන රජය පෙරලීමයි. එහෙත් අප එහි දී අසාර්ථක වුණා. ඒ හා සමාන ලෙස සුඩාන රජය ද අපේ කැරලි කණ්ඩායම විනාශ කිරීම ඉලක්ක කැරගත්තා. ඔවුන්ට ද එය කළ නොහැකිවුණා. මේ නිසා අප දෙපාර්ශවයම සාකච්ඡා කොට සාම ගිවිසුමක් ඇති කරගත්තා යැයි ද ඔහු පැවසීය.
රොයිටර්
</ART>
<ART>
අනාගත ඉරාක ජනාධිපති ගැන අමෙරිකා - ඉරාක බලධාරීන් කඹ ඇදිල්ලක
බැග්ඩෑඩයේ දී
මේ මස අග ඉරාක ජනතාවට බලය පැවරුණු රජයක ජනාධිපති ධූරය හිමිවිය යුත්තේ කවරෙකුට ද යන්න සම්බන්ධයෙන් ඉරාක දේශපාලනඥයින් හා අමෙරිකා මූලික බලධාරීන් අතර කඹ ඇදිල්ලක් ඇරඹී තිබිය දී නජාෆ් නගරයේ ඇති වූ ප්‍රහාරවලින්, එළඹුණු සටන් විරාමය හෙල්ලුම් කා ඇති බව ප්‍රකාශ වේ.
මේ මස 30 වනදා ඉරාකයට පාලන බලය පැවරීමෙන් පසු බිහි කැරෙන තාවකාලික රජයේ ජනාධිපති ධූරය සඳහා ඉරාක පාලක මණ්ඩලය සුන්නි මුස්ලිම් ගෝත්‍රික නායක ෂීක් සාසි අල් යවාර්ට සහාය පලකරන අතර ඉරාකයේ අමෙරිකානු අධීක්ෂණ පෝල් බ්‍රිමර් හා එ. ජා. දූත ලක්දාර් බ්‍රහිමිගේ සහාය ලැබී ඇත්තේ වයස්ගත සුන්නි රාජ්‍යතාන්ත්‍රිකයකු වන අද්නාන් පචාචීටය.
මේ කඹ ඇදිල්ල නිසා ජනාධිපති ධූරය සඳහා පාලක මණ්ඩලයේ තීරණය ප්‍රමාද වනු ඇතැයි පැවසී ඇත.
පචාචි පවසා තිබුණේ නව රජය පිළිබඳ ප්‍රකාශය ඊයේ නිකුත් කැරෙනු ඇති නමුදු ජනාධිපති තේරීම සඳහා පාලක සභාව මූලික භූමිකාවක නොයෙදෙනු ඇති බවය. අතුරු රජය ගොඩනැගීමේදී පාලක මණ්ඩලයේ කිසිම සම්බන්ධයක් අවශ්‍ය නැතැයි ද ඔහු කීය. එය සැකසිය යුත්තේ ඉරාක සමාජයේ සියලු කොටස් සමඟ සාකච්ඡා කිරීමෙන් බව ද ඔහු පැවසීය.
මේ අතර නජාෆ් නගරයේ දී අමෙරිකානු මුර භටයන් කැරලිකරුවන්ගේ ප්‍රහාරයට ලක්ව ඇත්තේ දෙපාර්ශවය අතර සටන් විරාමයක් ඇරඹී සිව්දිනක් ගත වු තැනය.
තවද බැග්ඩෑඩයේ දී ද ප්‍රහාර සිදුව ඇති අතර එහි දී ඉරාක සෙබලුන් දෙදෙනෙකු සාමාන්‍ය වැසියන් දෙදෙනෙකු මිය ගොස් තිබේ.
ඒ. එෆ්. පී.
</ART>
<ART>
කෝබාර් ඛේදවාචකයෙන් පසු සවුදිය පුරා අල්කයිඩා මෙහෙයුම්
කෝබාර් හිදී
සවුදි අරාබියේ ඛනිජ තෙල් නිෂ්පාදන ආයතනික ගොඩනැගිල්ලේ ප්‍රාණ ඇපකරු සිද්ධියේදී ඊට මැදිහත් වූ සවුදි ආරක්ෂක හමුදා විදේශික ප්‍රාණ ඇපකරුවන් 41 දෙනෙකු මුදාගෙන එහි හිරැවුණු නේවාසිකයින් 201 දෙනෙකු ඉවත් කැර ඇති අතර ආරක්ෂක හමුදා එහි ඇතුලුවීමට පෙර තුවක්කුකරුවන් විසින් ප්‍රාණ ඇපකරුවන් නමදෙනකු මරා දමා තිබී ඇත.
ප්‍රාණ ඇපකරුවන් මුදා ගැන්මට සිදුකළ මෙහෙයුමේදී පුද්ගලයින් 22 දෙනකු මියගොස් ඇතැයි අභ්‍යන්තර කටයුතු අමාත්‍යාංශයෙන් පැවසී ඇත.
විසිපස් පැයක් තිස්සේ පැවැති සිද්ධිය සම්බන්ධයෙන් අල් කයිඩා සංවිධානය වගකීම බාරගෙන ඇත්තේ අන්තර්ජාලය හරහා ඒ බව ප්‍රකාශ කිරීමෙනි. මෙහිදී තුවක්කුකරුවන් කීපදෙනකු මියගොස් තවත් කීපදෙනකු ග්‍රහණයට ගෙන ඇතත් තවත් විදේශිකයන් කීපදෙනකු ප්‍රාණ ඇපකරුවන් ලෙස රැගෙන සෙස්සන් පලාගොස් ඇත.
දැන් ඔවුන් සොයා රට පුරා මෙහෙයුමක් දියත් කැර ඇත. මෙම සටන්කාමීන් ගේ නායකයා නිමර් අල් බාක්මි තුවාල ලැබීමෙන් පසු ග්‍රහණයට ගෙන ඇත.
මේ අතර සවුදි අල් කයිඩා නායක අබ්දුලාසිස්-අල්-මුක්රන් පවසන්නේ ඉස්ලාම් ජන්ම භූමිය මිසදිටුවන්ගෙන් මුදාගන්නා බවය. මේ වසර සවුදි අරාබිය ලෙයින් නැහැවෙන ඛේදනීය වසරක් ලෙසද ඔහු හඳුන්වා ඇත.
මීට දෙදිනකට කලින් සවුදි රාජකීය පවුල පෙරළා දැමීමට නාගරික ගරිල්ලා සටනක නියැලෙන බව අබ්දුලාසිස් කියා තිබිණි.
ගැලවුම් මෙහෙයුමේදී 25 දෙනකු තුවාල ලැබූ බවත් සවුදි ආරක්ෂක බලකායේ 7 දෙනෙකු ද මියගොස් ඇති බවත් ප්‍රකාශිතය.
රොයිටර්
</ART>
<ART>
<PIC>ජාත්‍යන්තර ළමා දිනය අදට යෙදී තිබේ. එහෙත්, ලොව ළමා පරපුරෙන් සිය අයිතිවාසිකම් භුක්ති විදීමේ භාග්‍යය හිමි වී ඇත්තේ අතළොස්සකට පමණි. චීනයේ බීජිං නුවර වීදියක, බැලුම් බෝල වැලක් සමඟ සෙල්ලම් කරන පිරිමි ළමයෙකි මේ.</PIC>
<PIC>විදේශිකයන් 17 දෙනකු මරා දමමින්, තවත් 50 කට අධික සංඛ්‍යාවක් ප්‍රාණ ඇපකරුවන් ලෙස රඳවා ගනිමින්, සවුදි අරාබියේ, කෝබාර් නගරයේ මහල් නිවාසයක් තුළ පැය 25 ක් තිස්සේ පැවති සංග්‍රාමය අවසන් වූයේ, හෙලිකොප්ටර් ආධාරයෙන්, ගොඩනැගිල්ලේ වහලයට පැන ගත් සවුදි කමාන්ඩෝ භටයන් සිදු කළ මෙහෙයුමෙනි. හෙලිකොප්ටරයෙන් වහල මතට ගොඩ බැස ගොඩනැගිල්ල තුළට ඇතුල් වු භට පිරිස විසින්, ඉතිරි ප්‍රාණ ඇපකරුවන් මුදා ගනු ලැබීය.</PIC>
<PIC>පාකිස්ථානයේ තලේබාන් හිතවාදී මුස්ලිම් පූජකවරයකු වූ මෆ්ටි නිසාමුදීන් ෂම්සායි, දකුණු කරච්චි නගරයේ පිහිටි ඔහුගේ දේවස්ථානය ඉදිරිපිට දී පෙරේදා නාඳුනන තුවක්කුකරුවකු විසින් ඝාතනය කරනු ලැබීය. පාකිස්තානය පුරා ප්‍රචණ්ඩකාරී ක්‍රියා උත්සන්න වීමට, ඔහුගේ ඝාතනය හේතු වී ඇතැයි පොලීසිය පවසයි. අමෙරිකාවේ ඉරාක ආක්‍රමණයට විරෝධය දක්වමින්, කරච්චි නුවර පැවැති දැවැන්ත උද්ඝෝෂණ රැළියක් අමතන මෆ්ටි නිසාමුදීන්ගේ පූර්ව ඡායාරූපයකි මේ.</PIC>
<PIC>ප්‍රංශයේ නෝමැන්ඩි වෙරළට අමෙරිකානු හමුදා ගොඩබැසීමේ 60 වැනි සංවත්සරය සැමරුණු පෙරේදා මියගිය අමෙරිකානු සෙබළුන්ගේ ඥාතීන් ගේ ඉල්ලීම මත, ඔවුන් වෙනුවෙන් පුෂ්පෝපහාර දැක්වීම සිදු කළේ ප්‍රංසයේ "අනුස්මරණයේ පුෂ්ප" නම් සංවිධානයයි. මේ කොලේවිල් සුසාන භූමියේ දී රණවිරු ස්මාරක මත මල් තබන ප්‍රදේශීය බාලිකාවකි.</PIC>
<PIC>ඉක්වඩෝරයේ ක්විටෝහිදී, අද (ජුනි 01දා) ඇරැඹෙන 2004 ලෝක රූ රැජින තේරීමේ තරගය සඳහා ඉදිරිපත් වන ඉන්දිය රූ රැජින තනුශ්‍රී දුත්තා, එරටට ගොඩ බට මොහොතේ ඡායාරූප ශිල්පීන්ට මුහුණ දුන් අයුරු.</PIC>
</ART>
<ART>
ගත වූ තෙමස තුළ උගන්ඩා කැරළිකරුවන් ළමයින් 10000 ක් පැහැරගෙන ගිහින්
එක්සත් ජාතීන්ගේ සංවිධානය කියයි
එක්සත් ජාතීන්ගේ සංවිධානයේදීය.
ලිංගික වහලුන් සහ සොල්දාදුවන් ලෙස යොදවා ගැනීම සඳහා, ගත වු මාස 18 තුළ, උගන්ඩා කැරළිකරුවන් විසින්, එරට ළමයින් 10,000 කට අධික සංඛ්‍යාවක් නිවෙස්වලින් පැහැර ගෙන ගොස් ඇතැයි එක්සත් ජාතීන්ගේ සංවිධානයේ ජ්‍යෙෂ්ඨ නිළධාරියකු පැවසීය.
එක්සත් ජාතීන්ගේ සංවිධානයේ කඩිනම් සහනාධාර පිළිබඳ සම්බන්ධීකරණ නිලධාරියා වන ජෑන් ඉගලන්ඩ් නැමැති මෙම නිලධාරියා, උගන්ඩාවේ මේ තත්ත්වය හඳුන්වා දී ඇත්තේ, ලෝකයේ මානව හිමිකම් උල්ලංඝනය කිරීම් පිළිබඳව නොසලකා හැර ඇති භයානකම අර්බූදය හැටියටයි.
පැහැදිලි දේශපාලන අරමුණකින් තොරව, වසර 18 ක් තිස්සේ උගන්ඩා රජයට එරෙහිව සටන් වැද සිටින මේ කැරලිකාර කණ්ඩායම, මේ වන විට රටේ උතුරු සහ නැගෙනහිර ප්‍රදේශවලින් ලක්ෂ 15 කට අධික පිරිසක් පැහැරගෙන ගොස් තිබෙන බවට, මෙම නිලධාරියා විසින් තොරතුරු අනාවරණය කර තිබේ.
උගන්ඩා අර්බූදය පිළිබඳව එක්සත් ජාතීන්ගේ ආරක්ෂක මණ්ඩලය ඉදිරියේ කරුණු ඉදිරිපත් කරමින් ඉගලෑන්ඩ් පැවැසුවේ මෙසේ පැහැර ගෙන යන ගැහැණු හා පිරිමි ළමයින්, අවසානයේ ඔවුන්ගේම ඥාතීන් අසල් වැසියන් සහ ගැමියන් ඝාතනය සඳහා උපයෝගී කර ගන්නා බවය.
උගන්ඩා ජනාධිපති යොවෙර් මුසවේනිගේ හමුදාවලින්, උතුරු උගන්ඩාවේ ආකොලි ගමේ ජනතාවගේ අයිතිවාසිකම් රැක දීම තම ප්‍රචණ්ඩ ක්‍රියාවලිය අරමුණ බව, මේ කැරලිකාර කණ්ඩායමේ නායකයා වන ජෝශප් කොනී නමැත්තිය ප්‍රකාශ කර තිබෙන නමුත්, ඔවුන්ගේ ඉල්ලීම් පිළිබඳව විස්තරාත්මක ප්‍රසිද්ධ ප්‍රකාශයක් මේ වනතෙක් ඉදිරිපත් කර නොමැති බව ද එක්සත් ජාතීන්ගේ නියෝජිතයා තව දුරටත් ප්‍රකාශ කර තිබේ.
රොයිටර්
</ART>
<ART>
රිය අනතුරින් මියගිය මව අසළ දස දිනකට පසු දුව පණපිටින්
ලොස් ඇන්ජලීස් හිදී
රිය අනතුරකින් මව මියයාමෙන් දින දහයකට පසු ඇගේ පස්හැවිරිදි දියනිය පණපිටින් සොයාගැන්මට ඔවුන්ගේ ඥාතීන් සමත්වූ බව කියැවෙන පුවතක් දකුණු කැලිෆෝනියාවෙන් වාර්තාවේ. ද. කැලිෆොර්නියානු කතරේදී මෙම කාන්තාව මියයාම සම්බන්ධයෙන් පොලීසියට චෝදනා එල්ලවී ඇත්තේ කාර්යමණ්ඩලයේ හිඟකම හුවාදක්වමින් එම අනතුර ගැන පොලීසිය නොතකා හැරීම නිසාය.
අධිවේගී මගට සමාන්තරව දුම්රිය මගක අලුත්වැඩියා කටයුතුවල නියැලි කම්කරුවෙකු විසින් අධිවේගී මාවතින් විසිවී අගලකට පෙරැලී තිබුණු රිය දැක ඇත. විමසීමේදී පස්හැවිරිදි රූබි හා මියගොස් සිටි ඇගේ 26 හැවිරිදි මව නෝර්මා ඔහුට සොයාගත හැකිව තිබේ.
ඉකුත් අප්‍රේල් 4 දා සිට ඔවුන් ආගිය අතක් සොයාගත නුහුණු ඥාතීන් ඒ ගැන පොලීසියට පැමිණිලි කළද කාර්යමණ්ඩලයේ හිඟකම උපුටමින් ඔවුන්ටම සොයාබැලීම් කරනලෙස පොලීසියෙන් උපදෙස් ලැබී තිබේ.
අසලින් ගිය රියක හිමිකරුද අනතුර පොලිසියට දන්වා ඇතත් ඒ හා සමාන තවත් අනතුරක් විමසූ පොලීසියට මෙම අනතුර මග හැරි ඇත.
රිය අනතුරට පත්ව මව මියයාමෙන් පසු රුබි, ඔවුන්ගේ ගමන සඳහා මව පිළියෙළ කැර තිබූ ක්ෂණික නූඩ්ල්ස් හා බීම වර්ගය භාවිතා කරමින් මේ දින කීපය ගත කැර ඇත. ඇය සොයාගැන්මෙන් පසු, විජලීකරණයට ප්‍රතිකාර ලැබීම සඳහා රෝහල් ගත කැරිණි. ඇගේ මව අනතුරින් මිනිත්තු කීපයකදී අභ්‍යන්තර රුධිර වහනයෙන් මියගොස් ඇති බව සොයාගැනිණ.
පොලිසියට ඔවුන්ගේ අතුරුදන්වීම ගැන දන්වා තිබියදී රෝහල්වල පමණක් පරීක්ෂා කිරීමෙන් පසු ජාතික අතුරුදන් වූවන්ගේ දත්ත ගබඩාවට ඔවුන්ගේ නම්ද ඇතුලත් කරමින් ඔවුන් ගැන සොයා නොබැලීම පිළිබඳව ඥාතීන් පොලිසියට චෝදනා කැර තිබේ. රොයිටර්
</ART>
<ART>
ඉන්දියාවේ තෙරැපීමකින් 21 දෙනකු මිය යාමේ සිද්ධිය
බී. ජේ. පී. මැතිවරණ ප්‍රචාරක කළමනාකරු තනතුරින් දොට්ට
නවදිල්ලියේ දී
ඉන්දියාවේ තෙරපීමකින් පුද්ගලයන් 21 දෙනෙකු මියගිය සිද්ධියට මුල් වූ භාරතීය ජනතා පක්ෂ මැතිවරණ ප්‍රචාරක කළමනාකරු ලාල්ජි ටැන්ඩන් පෙරේදා නෙරපාහැර ඔහු වෙනුවට වෙනත් අයෙකු පත් කැර තිබේ.
උත්තර ප්‍රදේශ් හි ලක්නව් අගනුවර පැවති ලාල්ජිගේ 70 වන උපන්දින උත්සවයේදී පැමිණියවුන්ට තෑගි වශයෙන් ලබාදීමට නියමිත වු සාරි තොරගය, සංවිධායකින් විසින් රැස්වූවන් දෙසට විසිකිරීමේදී ඇති වු පොරකෑම හා තෙරපීම නිසා කාන්තාවන් 19 දෙනෙකු හා ළමයින් දෙදෙනෙකු මියගොස් තිබිණ. සිද්ධිය සම්බන්ධයෙන් ලාල්ජි ඔහුට හිමි කාරයභාරයෙන් නෙරපීම, සිද්ධියෙන් ඇතිවන හානිය අවම කැරගැන් මේ ප්‍රයත්නයක් ලෙස සමහරෙකු හඳුන්වා තිබේ. ඉන්දීය පාර්ලිමේන්තුවේ ආසන 545 කින් 80 කට මන්ත්‍රීන් පත්වන උත්තර ප්‍රදේශයේ දැනට ආසන 29 ක සතු බලය 50 දක්වා වැඩි කැරගැන්ම මෙවර භාරතීය ජනතා පක්ෂයේ අරමුණ වී තිබුණු අවස්ථාවක මේ ඛේදවාචකය සිදු වී ඇත. 'සෑම අවුරුද්දකම මෙම සාරිබෙදාදීම සිදුවන නමුදු මෙවර සිදුවූ දෙය අවාසනාවන්ත සිද්ධියකැයි' භාරතීය ජනතා පක්ෂ ප්‍රකාශක කීවේය. මෙම සාරි බෙදාදීම සඳහා මෙවන් උත්සවයක් යොදාගැන්ම මැතිවරණය හමුවේ දේශපාලන පක්ෂවල පැවතිය යුතු ආචාරධර්මයන් උල්ලංඝනය කිරීමක් බව විපක්ෂ කොංග්‍රසය පෙන්වා දී තිබේ. බොහෝ ඉන්දිය පුවත්පත්වල මේ සිද්ධිය කතුවැකියට ද මාතෘකා වී තිබිණ.
හින්දු ටයිම්ස් පුවත්පත එහිදී ප්‍රශ්න කැර තිබුණේ රජයෙන් ප්‍රකාශිත 'දිදුලන ඉන්දියාවක්' පවතින්නේ නම් රුපියල් 40 ක් වැනි ලාබදායි සාරි බෙදාදීමකදී ඒවා ඩැහැගැන්මට මෙවන් පොරකෑමක් සිදුවේද යන්නය. සරුසාර හැඟීමක් ඇති කිසිම ගැහැනියක් මෙවන් ලාබ සාරියක් වෙනුවෙන් දිවි පරදුවට නොතබනු ඇති බවද ඉන් කියැවිණි.
ඒ' එෆ්. පී.
</ART>
<ART>
ඊශ්‍රායල් - පලස්තීන අර්බූදය සම්බන්ධ අමෙරිකා ප්‍රතිපත්තියේ දැඩි වෙනසක්
බුෂ්ගේ ප්‍රකාශයට එ. ජා. සං පලස්තීනයෙන් දොස්
එක්සත් ජාතීන්ගේ සංවිධානයේදී
බටහිර ඉවුරේ සමහර ජනාවාසයන් සම්බන්ධයෙන් ඊශ්‍රායලයෙන් ප්‍රකාශිත අයිතිය පිළිගැනීම හා පලස්තීනුවන්ගේ අපේක්ෂා මුළුමනින්ම නොතකා හැරීම සම්බන්ධයෙන් එ. ජා. මහලේකම් කොෆි අන්නන් අමෙරිකානු ජනාධිපති ජෝර්ජ් ඩබ් බුෂ් දැඩි දෝෂදර්ශනයට ලක්කැර තිබේ.
අමෙරිකානු නායකයා හෙළාදකින තරමට, පලස්තීන නායකයන් කුපිත කරමින් 1967 ඊශ්‍රායලය අල්ලාගත් අරාබි පෙදෙස් සමහරෙක් ඔවුනට තබාගත හැකියැයි ජෝර්ජ් ඩබ්. බුෂ් පැවසීම දශක ගණනාවක් තිස්සේ පැවති අමෙරිකානු ප්‍රතිපත්තියෙහි පූර්ණ වෙනස්වීමක් වන අතර එය අවසන් සාම විසඳුමක් සඳහාවන ඊශ්‍රායල් - පලස්තීන සාකච්ඡාවලට අයහපත් අයුරින් බලපානු ඇතැයිද අන්නන් පැවසීය.
එහෙත්, මෙහිදී අදාල ආරක්ෂක මණ්ඩල යෝජනා මත පදනම්ව මැද පෙරදිග සාමගිවිසුමක් පිළිබඳ නොවිසඳුණු කරුණු සවිස්තරාත්මකව සාකච්ඡා කොට දෙපාර්ශවයේම එකඟතාවක් ඇතිකැරගත යුතුයැයිද ඔහු කීවේය. එවන් සාකච්ඡාවකට බලපාන හෝ අගතිගාමිවන හෝ පියවර ගැන්මෙන් දෙපාර්ශවයම වැලකී සිටිය යුතු යැයිද ඔහු කීවේය.
බුෂ් ධවල මන්දිරයේදී ඊශ්‍රායල් අගමැති ඒරියල් ෂැරොන් සමග පැවති සාකච්ඡාවලින් පසු කියා සිටියේ "නව භූ යථාර්ථය අනුව 1967 මැද පෙරදිග යුද්ධයේදී ඊශ්‍රායලය අල්ලාගත් පෙදෙස්වලින් ඊශ්‍රායලය ඉවත්විය යුතුයැයි අපේක්ෂා කිරීම යථාර්ථවාදී නොවන්නේය" යනුවෙනි.
ගාසා තීරයෙන් හා බටහිර ඉවුරේ සමහර ප්‍රදේශවලින් ඊශ්‍රායලය ඉවත් විය යුතු බවත්, 1948 ඊශ්‍රායලය අල්ලාගත් පෙදෙස්වලට පැමිණීමට පලස්තීනු සරණාගතයන්ට ඉඩ ලබා නොදිය යුතු බවත් බුෂ් ප්‍රකාශ කිරීම විශාල මතභේදයකට තුඩු දී තිබේ.
ඔහුගේ මෙම ප්‍රකාශය මැද පෙරදිග සාම ක්‍රියාවලිය සම්බන්ධයෙන් පවත්නා අමෙරිකානු ප්‍රතිපත්තිය උල්ලංඝනය කිරීමක් බව පවසන පලස්තීන අගමැති අහමඩ් කොරී, බුෂ්ගේ ප්‍රකාශය පිළිගත නොහැකි බව කියා තිබේ. මෙය සාම මාර්ගස්ථ සිතියම සිඳ බිඳ දැමීමක් බවත් අමෙරිකාවේ ජනාධිපතිට යථාර්ථවාදී වන නොවනදේ තීරණය කිරීමට අයිතියක් නැති බවත් ඔහු තවදුරටත් පැවසීය.
සියළු පාර්ශවයන් මේ මොහොත කැරෙහි දැඩි අවධානය යොමුකිරීමෙන් ලොව දීර්ඝ කාලීනම ගැටුම වන ඊශ්‍රායල් - පලස්තීන අර්බූදය විසඳා ගත හැකිවෙන බව පවසන බුෂ්, 1948 පලස්තීන අරගලයෙන් අනාථවූවන්ට නව පලස්තීන රාජ්‍යයක රැකවරණය ලැබිය හැකි බවද කීවේය. 1949 ඇති කරගත් තාවකාලික සමාදාන ගිවිසුමෙන් දැක්වෙන දේශසීමාවන්ට ඊශ්‍රායලය ආපසු යායුතු බව පැවසීම යථාර්ථවාදී නොවන බව පවසන ඔහු, ඊශ්‍රායල් ආරක්ෂිත පවුරද තිරසාර වූවක් නොව තාවකාලික වියයුත්තක් බව කීවේ ය. ඒ සමගම ෂැරෝන්ගේ ජනාවාස සමහරක් ඉවත් කැර ගැන්මේ පිළිවෙත හා සෙසු ප්‍රදේශවල ඊශ්‍රායල බලය තහවුරු කැර ගැන්මේ පිළිවෙතටද ඔහු අනුමැතිය දී තිබේ. බුෂ් ෂැරෝන් හමුවේ කළ මෙම ප්‍රකාශයන් කලාපීය අර්බූදය උග්‍රකරන්නක් බව පලස්තීනු නායකයන් ගෙන් පැවසී තිබේ. පලස්තීන භූමියේ යුදෙව් ජනාවාසයන් පිහිටුවීම අනුමත කරන එකම අමෙරිකානු ජනාධිපති බුෂ් බවත් එය මුලුමනින්ම හෙලා දකින බවත් ඔවුන් කියා ඇත. ඒ. එ ෆ්. පී.
</ART>
<ART>
කියුබාවේ කළමනාකරුවන්ට සැප වාහන තහනම්
හවානාහිදී
කියුබාවේ රාජ්‍ය ව්‍යාපාරික ආයතනයන්හි කළමනාකරුවන්ට ඔවුන් සතු ටොයෝටා, මිට්සුබිෂි වැනි සුඛෝපභෝගී වාහන වර්ග බාරදී ඒ වෙනුවට රුසියානු නිෂ්පාදනයක් වන ලඩාස් වැනි කුඩා සාමාන්‍ය වාහන භාවිතයට උපදෙස් ලැබී තිබේ.
මීට අමතරව කුඩා සාමාන්‍ය වාහනයක් වුව වායුසමීකරණය වැනි අතිරේක අංගෝපාංගයන් එහි යෙදීමෙන් වලකින ලෙසට ඔවුනට උපදෙස් ලැබී ඇත. නිවර්තනීය ග්‍රීෂ්මයේ තාපයෙන් සෙස්සන් පෙළෙද්දී තවකෙකු සුව පහසුවෙන් පසුවීම මින් වළකිනු ඇති බව පැවසේ.
මේ සියල්ල සිදුවන්නේ කියුබානු ජනාධිපති පිදෙල් කැස්ත්‍රෝගේ වෙළෙඳ පොළ - මූලික සංශෝධනයන්ගෙන් ඉවත්වීමේ පිළිවෙතට අනුවය. එවන් සංශෝධනයන් තුළින් පංති රහිත සමාජයක වෙනස්කම් මතුවන බව ඔහුගේ හැඟීමයි.
රොයිටර්
</ART>
<ART>
පන්ජාබයේ ෂීක් සටන්කාමීහු වෙනම රාජ්‍යයක් ඉල්ලීමට සැරැසෙති
අම්රිත්සාර්හි දී
උතුරු ඉන්දීය පංජාබ් ප්‍රාන්තයේ වෙනම රාජ්‍යයක් පතා 1980 ගණන්වල සටන් වැදුණු පූර්ව සීක් සටන් කාමීන් දැන් යළිත් එම ඉල්ලීම කැරේ අවධානය යොමා ඇති නමුදු මෙවර අවියෙන් සන්නද්ධ නොවී පූර්ණ ප්‍රජාතන්ත්‍රානුකූලව හා සාමකාමී ව්‍යාපාරයක් තුළින් එය සපුරාගැන්මට කටයුතු කරන බව කියා තිබේ. ෂීක් ජාතිකයන්ට සැනසුම් සුසුම් හෙලිය හැකි පරිදි පකිස්තානයක් බිහිකිරීම ඔවුන්ගේ අරමුණ බව සියලු චෝදනාවලින් නිදහස් හිටපු සටන්කාමියකු වන ජාස්පල් සිං දිලෝන් ප්‍රකාශ කැර ඇත. ඉන්දිය රජයට එරෙහිව අවි අතට ගැන්මට කිසිදු අභිලාෂයක් නැති අතර අරමුණ ඉටු කැරගැන්මට අවශ්‍ය ලෝක ජනමතයක් ගොඩනඟමින් ලොව පුරා සිටින ෂීක් ජාතිකයන් එකම වේදිකාවකට නංවන බවත් සියල්ල සිදු කරන්නේ ප්‍රජාතන්ත්‍රීය ක්‍රමයට බවත් ඔහු කියා තිබේ.
ෂිරෝමිනි කල්සාදාල් නමින් දේශපාලන පක්ෂයක් ගොඩනඟමින් වෙනම රාජ්‍ය සංකල්පය යථාර්ථයක් කැර ගැන්මට ප්‍රයත්න දරන බවද ඔහු කියා ඇත.
ඒ. එෆ්. පී.
</ART>
<ART>
රජුට එරෙහි උද්ඝෝෂනවලට එක් වෙමින් නේපාලනයේ ප්‍රධාන සරසවිය සිසුහු බලෙන් අල්ලා ගනිති
කත්මන්දුහිදී
නේපාලයේ ගයනේන්ද්‍ර රජුගේ ප්‍රජාතන්ත්‍ර විරෝධි පිළිවෙතට එරෙහිව විපක්ෂ උද්ඝෝෂණයන්ට එක්වන සරසවි සිසුන් ද පෙරේදා ත්‍රිබුවාන් සරසවිය තුළ බලමුළු ගැන්වෙමින් පොලීසිය පලවා හැර තිබේ. ඔවුහු සරසවියේ තිබුණු ගයනේන්ද්‍ර රජුගේ ඡායාරූප ඉරා විනාශ කර දැමුහ.
පොලීසියට සරසවි බිම තහනම් කළ සිසුන් ඊට ඇතුළු වීමට දැරුණු පොලිස් ප්‍රයත්නයන් ව්‍යර්ථ කොට ඇත්තේ ඔවුනට ගල්මුල්වලින් පහරදීමෙනි.
ජනතා අයිතීන් රැක ගැන්ම වෙනුවෙන් විපක්ෂය ගෙනයන ව්‍යාපාරයට සහයෝගය දක්වනු වස් මේ ආක්‍රමණශීලී ක්‍රියාවට පෙළඹුණු බව සිසුහු ප්‍රකාශ කරති.
මේ අතර ගයනේන්ද්‍ර විරෝධි වෙනත් පෙලපාලිවලදී 200 ක් පමණ පොලීසිය විසින් අත්අඩංගුවට ගෙන ඇත. රජය පස්දෙනෙකුට වඩා රැස්වීම තහනම් කැර ඇති අතර එය උල්ලංඝනය කරන්නන් අත්අඩංගුවට ගැනීමට පොලීසිය ක්‍රියා කරමින් සිටී.
මේ අතර දැනට අත්අඩංගුවට ගෙන ඇති පුද්ගලයන් මුදා නොහැරියොත් සත්‍යග්‍රහයක නියැලෙන බව මානව හිමිකම් ක්‍රියාකාරීන් පිරිසක් ප්‍රකාශ කැර තිබේ.
විපක්ෂය මාඕවාදීන් සමග සන්ධානගතව ඇතැයි රජයෙන් නැගෙන චෝදනා විපක්ෂය තරයේ ප්‍රතිකේෂ්ප කැර තිබේ.
ඒ. එෆ්. පී.
</ART>
<ART>
රුසියාව
කොමියුනිස්ට් පක්ෂ නායකයාට තනතුරින් ඉවත් වන්නැයි නියෝග
මොස්කව්හිදී
රුසියානු කොමියුනිස්ට් පක්ෂ නායක ගෙනඩි සයුගනෝව්ට එම තනතුරෙන් ඉවත්වන්නැයි ඉහළ පෙළේ කොමියුනිස්ට් වාදීන් කණ්ඩායමක් පෙරේදා ඉල්ලා තිබේ.
පක්ෂයේ ඉහළ පෙළේ නිලධාරීන් හයදෙනෙකු විසින් අත්සන් කරන ලද ලිපියකින් මෙම ඉල්ලීම සිදුකැර ඇති අතර පක්ෂයේ අර්බුදකාරිත්වයට මෙන්ම පසුගිය වසරේ පැවති පාර්ලිමේන්තු මැතිවරණයේදී ලත් අන්ත පරාජයට ද සයුගනෝව් වගකිව යුතුබව පෙන්වා දී තිබේ.
රුසියාවේ විශාලම පක්ෂය වන කොමියුනිස්ට් පක්ෂය තුළ සයුගනෝව් කැරෙහි ඇති නොකමැත්ත වැඩිවෙමින් පවතින නමුදු පක්ෂය මුළුමනින් ම පාලනයවන්නේ ඔහුගේ අණසක යටතේය.
ඒ. එෆ්. පී.
</ART>
<ART>
අගමැති අපේක්ෂකයකු නම් කිරීමට විරුද්ධ පක්ෂ අසමත් වීමෙන් නේපාලයේ දේශපාලන අර්බුදය තවත් උග්‍ර අතට
කත්මන්දුහිදී ය
අගමැති තනතුර සඳහා සුදුසු පුද්ගලයකු නම් කිරීමට, නේපාලයේ ගයනේන්ද්‍ර රජු විසින්, එරට විරුද්ධ පක්ෂ නායකයන්ට දුන් දිනයක කාල සීමාව ගෙවී යාමට පෙර ඒ සඳහා කිසිවකුගේ නමක් යෝජනා කිරීමට ඔවුන් අසමත් වීම නිසා, නේපාලයේ දේශපාලන අර්බූදය තවත් උග්‍ර අතට හැරෙමින් පවත්නා බැව් වාර්තා වී තිබේ.
මාඕවාදී ගරිල්ලන් මර්දනය කිරීමේ සහ නේපාල විරුද්ධ පක්ෂ ඒකරාශි කර රජයක් පිහිටුවීමේ හැකියාව සහිත, අගමැති අපේක්ෂකයකු නම් කිරීම සඳහා රජු විසින් එරට විරුද්ධ පක්ෂ සන්ධානයට දී තිබූ පැය 24 ක කාලය පෙරේදා පස්වරු පහට අවසන් විය.
රටේ විශාලතම දේශපාලන පක්ෂය වන නේපාල කොංග්‍රසයේ ප්‍රධානියා මෙන් ම හිටපු අගමැතිවරයකු ද වන ගිරිජා ප්‍රසාද් කොයිරාළ පවසා ඇත්තේ රටේ වත්මන් තත්ත්වය මත, පුද්ගලයකුගේ නමක් යෝජනා කිරීම එතරම් ගැටළුවක් නොවන නමුත්, ඒ පිළිබඳව ඒකමතික තීරණයකට එළැඹීමට මෙතෙක් හැකියාවක් නොලැබුණ බවයි.
නේපාල රජුගේ අනුග්‍රහය මත පත් වූ හිටපු අගමැති සූර්ය බහදුර් තාප බලයෙන් පහ කිරීමත් සමග පංච විරුද්ධ පක්ෂ සන්ධානය සමඟ සාකච්ඡා පැවැත්වීමට ගයනේන්ද්‍ර රජු කැමැත්ත පළ කර තිබුණ ද ඉන් සැළැකිය යුතු ප්‍රතිඵලයක් මේ වනතෙන් ලැබී නොමැත.
ඒ. එෆ්. පී.
</ART>
<ART>
මිසයිලය අත්හදා බැලුවේ ඉන්දියාව බිය ගැන්වීමට නොවේ - පාකිස්තානය
ඉස්ලාමාබාදයේ දී
ඉකුත් සති අන්තයේ පකිස්තානය විසින් න්‍යෂ්ටික අවි රැඳවිය හැකි බැලිස්ටික් මිසයිලයක් අත්හදා බැලීම අසල්වැසි ඉන්දියාවේ ආණ්ඩුමාරුවට කිසිසේත් සම්බන්ධයක් ඇති ක්‍රියාවක් නොවන බව පකිස්තානයෙන් පෙරේදා ප්‍රකාශ කැරිණි.
මෙම අත්හදා බැලීම සිදුවුණු කාලය ඉන්දීය ආණ්ඩු පෙරළිය සමග සන්නිපතනය වු අහඹු සිද්ධියක් පමණක් බව මාධ්‍ය හමුවකදී විදේශ අමාත්‍යාංශ ප්‍රකාශක මසූඩ් ඛාන් කීවේය. පසුගියදා සිදුකළ කි. මි. 1500 ක් දුරදිවෙන හටිෆ් ඍගෞරී මියසිලය අත්හදා බැලීම නව ඉන්දීය රජයට නිකුත් කළ පණිවිඩයක් දැයි කළ විමසීමකදී ඔහු මෙබව කියා ඇත.
එම අත්හදා බැලීම එවැනි අදහසකින් හෝ ඕනෑකමින් ම සිදු කළ දෙයක් නොවන බවත්, ඉන්දීය ආණ්ඩු පෙරළිය සමග මෙම අත්හදා බැලීම සන්නිපතනය වී ඇත්තේ අහම්බෙන් බවත් පවසන ඔහු ඉන්දියාව ද වරින් වර සිදු කරන්නාක් සේ මිසයිලයේ තාක්ෂණික තත්ත්වය තහවුරු කැර ගැන්මට මෙවන් අත්හදා බැලීම් සිදු කරන බව කියා තිබේ.
ඒ සමගම දැනට පවත්නා සාම ක්‍රියාවලිය කැරේ ද එම අත්හදා බැලීමේ කිසිම බලපෑමක් නැතැයි ද මෙවන් ක්‍රියාවලින් කිසිම රටක් බියවැද්දීම පකිස්තානය කිසි විටකත් සිදු නොකරන බව ද ඔහු වැඩිදුරටත් කීය.
ඒ. එෆ්. පී.
</ART>
<ART>
සුඩානයේ පූර්ණ සාම ගිවිසුමට අස්සන් තැබීම අගෝස්තුවේ
කාටුම්හි දී
සුඩාන රජය හා එරට සුඩාන ජනතා විමුක්ති හමුදාව අතර පරිපූර්ණ අවසන් සාම ගිවිසුම අගෝස්තු මස අස්සන් කැරෙනු ඇතැයි ප්‍රකාශ වී ඇති අතර, දෙපාර්ශවය අතර පවත්නා සටන් විරාම ගිවිසුමේ කාලය ඉකුත්ව ඇති නිසා එය තවත් තෙමසකට දීර්ඝ කිරීම ද පසුගියදා සිදුවිය. අවසන් සාම ගිවිසුම අගෝස්තුවේදී අත්සන් කැරෙනු ඇතැයි පවසන සුඩානයේ පළමුවැනි උප ජනාධිපති අලි ඔස්මාන් මොහමඩ් තහා, ඊට කලින් දෙපාර්ශවය අතර පවත්නා වෙනස්කම් සමනය කැර ගැන්මේ සාකච්ඡා පවත්වන බව ද කියා තිබේ. දෙපාර්ශවය අතර මීට කලින් එකඟතාවය ඇති කරගත් ගිවිසුම්, ඉදිරි දිනවල දී නයිරෝබි නුවරදී අත්සන් කරන බව ද තහා පාර්ලිමේන්තුවට පැවසීය. මෙම අස්සන් කිරීම්වලින් පසු ජුනි මස අවසන් සතියේදී සවිස්තරාත්මක සාකච්ඡා සිදුකැරෙනු ඇති බව ද තහා කීවේය. අවසන් ගිවිසුමට කලින් එය ක්‍රියාත්මක කළ යුතු සැටි හා දේශපාලන සැලසුම් පිළිබඳව සාකච්ඡා කැරෙනු ඇති බව ද ප්‍රකාශිතය. මේ අතර තවත් තෙමසක් සඳහා සටන් විරාමය දීර්ඝ කැර ඇත්තේ 2002 ඔක්තෝබරයේ මුලින් ම අස්සන් කොට කලින් කලට දීර්ඝ කරන ලද එම සටන් විරාමය ඉකුත් සඳුදා අවසන්වීමට නියමිතව තිබුණු බැවිණි.
රොයිටර්
ඒ. එෆ්. පී.
</ART>
<ART>
තායි බෞද්ධයකු මරා දැමීමේ සිද්ධිය
ඝාතනයට වගකිව යුත්තේ සැබෑ මුස්ලිම් ජාතිකයන් නොවේ
තායි මුස්ලිම් නායකයෝ කියයි
බැංකොක්හිදී
අරගලකාරි දකුණු තායිලන්තයේදී ඉකුත් සෙනසුරාදා වයස්ගත බෞද්ධයෙකුගේ හිස ගසා මර දැමීම සිදුකැර ඇත්තේ සැබෑ මුස්ලිම් වාර්ගිකයන් යැයි නොසිතන ලෙස ඉල්ලා ඇති මුස්ලිම් නායකයින්, සන්සුන්වන ලෙස කැලඹිල්ලට පත් ජනතාවගෙන් ඉල්ලා තිබේ.
සිද්ධිය පිළිබඳව මුස්ලිම් ජනතාව බෙහෙවින් සංවේගයට පත්ව සිටින බවත් සිද්ධියෙන් කුපිත කොටස් මුස්ලිම් වර්ගයාට එරෙහිව විවිධ අදහස් පල කරමින් සිටින බවත් පවසන නාරාතිවට් හි පළාත් සභා සභාපති අබ්දුරහමන් අබ්දුල්ෂාඩ්, බලධාරීන් විසින් වහ වරදකරුවන් නීතිය හමුවට පැමිණවිය යුතුබව කියා තිබේ.
හිස ගසා දැමීමට ලක් වූ පුද්ගලයා 67 හැවිරිදි රබර් කිරි කපන්නෙකු බව ප්‍රකාශිතය. ඔහුගේ මරණය ප්‍රදේශයේ නොසන්සුන් වාතාවරණයක් මතුකැර ඇති අතර විශේෂයෙන්ම රාත්‍රියේ ආගම් දෙකටම අයත් ජනතාව දැඩි විමසිල්ලෙන් හා බියෙන් පසුවන බව සඳහන්ව තිබේ.
ඝාතන කල්ලිය ඔහුගේ මළ සිරුර අසල දමාගොස් තිබූ ලියවිල්ලක මැලේ ජාතිකයන් අත් අඩංගුවට ගැන්ම දිගටම සිදුවන්නේ නම් තායි බෞද්ධයන් ඝාතනය දිගටම සිදු කරන බව සඳහන් කැර තිබේ. බලධාරීන් පවසන්නේ ඔවුන් ආගමික ගැටුමක් නිර්මාණය කිරීමට යත්න දරන බවය.
රොයිටර්
</ART>
<ART>
කරච්චි නුවර පල්ලියක බෝම්බ පිපිරී 19ක් මරුට
කරච්චියේ දී
පකිස්තානයේ කරච්චිනුවර ෂියා මුස්ලිම් පල්ලියක් තුළ පෙරේදා සවස් යාමයේ ප්‍රබල බෝම්බයක් පුපුරායාමෙන් පුද්ගලයන් 19 දෙනෙකු ඝාතනය වූ අතර විසිහතර දෙනෙකුට වැඩි ප්‍රමාණයක් තුවාල ලබා තිබේ.
මෙම බෝම්බ පිපිරීම සිදුව ඇත්තේ ප්‍රමුඛ සුන්නි මුස්ලිම් විද්වතෙකු ඝාතනය කිරීමෙන් දිනකට පසුය. 70 හැවිරිදි මෆ්ටි නිසාමුදීන් ෂාම් සායි වෙඩිතබා ඝාතනය කැරුණේ ඉරිදා පෙරවරුවේය. මෙම ඝාතනයෙන් පසු ප්‍රදේශයේ වීදි සටන් පැතිරීමටද එය තුඩු දී තිබිණ. ප්‍රදේශයේ තත්ත්වය වහා පාලනය නොකළොත් ක්ෂණික තීන්දු ගැන්මට පෙළෙඹන බව පකිස්තාන ජනාධිපති පර්වේස් මුෂාරෆ් කීවේය. මෙම පිපිරුම මරා ගෙන මැරෙන ප්‍රහාරයක් ලෙස සැලකෙන බව පොලීසිය කියා ඇත.
සිද්ධියෙන් පසු හටගත් වීදි සටන් වල පොලිසිය හා විරෝධතා දක්වන්නවුන් අතර වෙඩි තබා ගැනීම් සිදුව ඇත. එහිදී පුද්ගලයන් තිදෙනෙකු මියගොස් තිබේ. අරගලකාරීන් වීදිවල තිබූ රථ 20 ක් පමණ ගිනිබත් කැර ඇත.
ඒ.එෆ්.පී
</ART>
<ART>
ප්‍රාණ ඇපකරු සිද්ධියට සම්බන්ධ අල් කයිඩා සැකකරුවන් සොයා සවුදිය පුරා මහා මෙහෙයුමක්
කෝබර්හිදී
ශ්‍රී ලාංකිකයන් දෙදෙනෙකු ඇතුල්‍ර පුද්ගලයන් 22 නකු ඝාතනය කැරුණු සෞදි ප්‍රාණ ඇපකරු සිද්ධියට අදාල යැයි සැලකෙන අල් - කයිඩා සැකකරුවන් තිදෙනා සොයා සවුදි ආරක්ෂක හමුදාව මහා මිනිස් දඩයමක් අරඹා තිබේ. විශාල ආරක්ෂක දැලක් එලා තිබියදීත් මේ අපරාධකරුවන් ඉන් රිංගා පලාගොස් ඇතැයි පැවසේ.
කෝබාර් හි සිද්ධිය ඇතිවූ තැනින් කි.මී. 10ක් දුරකදී ඔවුන් දැක තිබුණද එතැනින්ද ඔවුන් ලිස්සා ගොස් ඇත.
මෙම ඝාතක පිරිසේ නායකයා අත් අඩංගුවට ගෙන ඇති බව අභ්‍යන්තර කටයුතු අමාත්‍යාංශය කියයි. එහෙත් ඔහුගේ සහායක ඝාතකයින් තිදෙනා තවත් ප්‍රාණ ඇපකරු පිරිසක් ආරක්ෂක පලිහක් ලෙස යොදා ගනිමින් වාහනවලින් පලාගොස් තිබේ.
තවත් ප්‍රහාර සිදුවිය හැකි බවට බ්‍රිතාන්‍ය සැක පහල කොට ඇති අතර සිද්ධියේ ඡායාරූප විකාශනය වීමෙන් පසු බටහිර රටවල් සිය සංචාරකයින්ට සවුදිය තහනම් ප්‍රදේශයක් කැර තිබේ.
මෙම සිද්ධිය තෙල් වෙළෙඳපොළටද දැඩිසේ බලපා ඇත. ඊයේ වන විට බොරතෙල් බැරලයක මිල ඩොලර් 40කින් වැඩි වී තිබිණ.
ඒ.එෆ්.පී.
</ART>
<ART>
<PIC>මලයාසියාවේ ධනවත් කාන්තාවක අතින් හිංසනයට ලක් වූ 19 හැවිරිදි නිර්මලා බොනෙට් නැමැති ඉන්දුනීසියානු ගෘහ සේවිකාවයි මේ. විදුලි ස්ත්‍රික්කයකින් සහ උතුරන ජලයෙන් සිදු කළ පිළිස්සුම් තුවාල සහිතව, ක්වාලාලම්පුර් හි ඉන්දුනීසියානු තානාපති කාර්යාලය වෙත පැමිණ ඇය තම දුක්ගැනවිල්ල ඉදිරිපත් කළේ මෙසේය. මලයාසියාවේ පුවත් පත් වාර්තා පවසන්නේ එරටින් මෙවැනි සිද්ධියක් වාර්තා වූ පළමු අවස්ථාව මෙය බවයි.</PIC>
<PIC>බටහිර බැග්ඩෑඩයේ සුප්‍රසිද්ධ අබුගාරේබ් බන්ධනාගාරයට ඇතුල් වන ප්‍රධාන ගේට්ටුව අසළ මුර සේවයේ යෙදී සිටින අමෙරිකා සොල්දාදුවකු ඒ අසල රැස්වී සිටින ළමයින් දෙසට රස කැවිලි පාර්සලයක් වීසි කරන අන්දම. සදාම් හුසේන්ගේ පාලන සමයේ ඉරාක සිරකරුවන් රඳවා තිබූ මෙම බන්ධනාගාරය, අමෙරිකා හමුදා විසින් දැන් පාවිච්චිකරන්නේ ඉරාක යුද සිරකරුවන් සඳහායි. දිනපතා මේ ස්ථානයට පැමිණෙන ඉරාක ජනයා හිරකර සිටින ඥාතීන් පිළිබඳව තොරතුරක් ලැබෙන තෙක් නොඉවසිල්ලෙන් පසු වෙති.</PIC>
<PIC>ඉන්දුනීසියාවේ ජනාධිපතිවරණය ජූලි 5 දා පැවැත්වෙයි. පළමුවරට ඍජු ජන සහභාගිත්වයෙන් පැවැත්වෙන මෙම ජනාධිපතිවරණයේ ප්‍රචාරක ව්‍යාපාරය පසුගියදා ඇරඹිණ. හිටපු ජෙනරාල් වරයෙකු වන සුසිලෝ බැම්බන් යුධෝයෝනෝද ජනාධිපති අපේක්ෂකයකු ලෙස ඉදිරිපත්ව සිටින අතර ඔහු පැහැදිලිවම පෙරමුණේ සිටින බව මත විමසුම්වලින් අනාවරණය වී ඇත. ඊයේ ජකාර්තා නුවර පැවති ඔහුගේ රැලියකදී දෙහැවිරිදි දරුවෙකු යුධෝයෝනෝ දැක්වෙන කාඩ්පතක් අල්ලාගෙන සිටියේ මෙසේය.</PIC>
<PIC>ඉරාක හමුදා ක්‍රියාන්විතයේදී මියගිය අමෙරිකානුවන් සිහිපත් කැරෙන අනුස්මරණ දිනයක් පෙරේදා පැවැත්විණ. අමෙරිකාවේ, කැලිෆෝර්නියාවේ ශාන්ත මොනිකා වෙරළේ ඔවුන් වෙනුවෙන් කුරුස 810 ක් නැගී තිබුණේ මෙසේය. පෙන්ටගන සංඛ්‍යාලේඛන වලට අනුව මේ වනවිට අමෙරිකානුවන් 802 නෙකු ඉරාකයේදී මියගොස් ඇත.</PIC>
<PIC>පාකිස්තානයේ කරච්චි නුවර ෂියා මුස්ලිම් පල්ලියක පෙරේදා පුපුරාගිය බෝම්බයෙන් 19 දෙනෙකු ජීවිතක්ෂයට පත්වු බව පැවසේ. බෝම්බයෙන් පල්ලියේ අර්ධගෝලාකාර ශිඛරය හානියට පත්ව තිබුණු සැටිය මේ.</PIC>
<PIC>ඉරාක පාලක මණ්ඩලයේ වත්මන් ප්‍රධානී ගාසි... අල් - යවාර්, ඉදිරියේදී පිහිටුවනු ලබන ඉරාක අන්තර් පාලනයේ ජනාධිපති ලෙස පත්වනු දැක්මට රිසි ඉරාක ජනතාව මෝසල් නගරයට රැස්ව ඔහුට සහාය පලකළ අයුරුය මේ.</PIC>
</ART>
<ART>
උතුරු බංගල දේශයේ චණ්ඩ මාරුතයකින් 55 ක් බිලි අරන්: 600 ක් තුවාල ලබති
ධකාහිදී
උතුරු බංගලදේශය හරහා බදාදා රාත්‍රියේ හමාගිය චණ්ඩ මාරුතයකින් ගම්මාන කීපයක්ම වැනසෙමින් 55 දෙනකු පමණ මිය ගොස් තවත් 600 ක් පමණ තුවාල ලබා තිබේ. මිමෙන්සිං හා නෙට්‍රොකානා යන ප්‍රදේශවල නිවාස පොළවට සමතලා වී ගස් මුලිනුපුටා දැමීමට තරම් මේ ප්‍රචණ්ඩකාරී සුළිසුළඟ සමත්ව තිබේ.
චණ්ඩමාරුතය කෙතරම් ප්‍රබලවීද යත් සමහරකු උඩින් විසිවී යාමට එය හේතු වී ඇති අතර එනිසාම බොහෝ දෙනකුගේ අත පය බිඳී ඇත. අතුරුදන්ව ඇති පුද්ගලයින් සොයා දැන් කුඹුරු යායවල් ගඟ හා ජලාශ සෝදිසියට ලක්ව ඇත.
එය 'ටෝනාඩෝවක්' යනුවෙන් හැඳින්වෙන චණ්ඩ මාරුතයක් වන අතර පුනීලයක් සේ අහසින් පහත්වුණු ඊට අසුවූ සෑම දෙයක්ම ඉහළට එසැවුණු බව ඇසින් දුටුවෝ කියති. සමහර ගැමියන් සැපපුම් ගණන් ඈතට විසිවී ඇති බවද ප්‍රකාශිතය. සමහරු ගංගා පොකුණු ආදියට ඇද වැටී දියේ ගිලී මිය ගොස් තිබේ.
ඒ.එෆ්.පී.
</ART>
<ART>
පලස්තීන ප්‍රදේශ ගැන අමෙරිකාවේ පිළිවෙතින් ඊශ්‍රායල් අගමැති උද්දාම වේ
ජෙරුසෙලමේ දී
යුද්ධයේදී අල්ලාගත් පලස්තීන ප්‍රදේශ ඊශ්‍රායලය සතු විය යුතුබවට අමෙරිකාවෙන් ලත් අනුමැතිය මතින් උද්දාමයට පත් ඊශ්‍රායල් අගමැති ඒරියල් ෂරෝන් ඊයේ යළි සියරට පැමිණියේ අරාබි ලෝකයේ උදහස හා ස්වදේශිකයන්ගෙන් ඊට ලැබෙන සහයෝගය පිළිබඳ අවිනිශ්චිතතාව මැදය.
බටහිර ඉවුරේ කොටස් ඊශ්‍රායලයට ඈඳා ගැන්මේ ෂැරෝන්ගේ සැලැස්මෙන් දැනටත් අඩපණව ඇති සාම ක්‍රියාවලිය මුළුමනින්ම බිඳ වැටෙනු ඇතිබව පවසන පලස්තීනුවෝ දැන් ඊශ්‍රායලය සතු පලස්තීන ප්‍රදේශවලට පලස්තීන සරණාගතයින් නොයායුතු බවට අමෙරිකානු ජනාධිපති බුෂ් කළ ප්‍රකාශය හෙළා දැක තිබේ.
මතුව ඇති නව තත්ත්වය සම්බන්ධයෙන් පලස්තීනුවන් කුපිතව ඇතැයි පැවසුණු විට ෂැරෝන් කියා ඇත්තේ ඔවුනට මාර පහරක් එල්ල කරන බව ඔහු කලින්ම කියා තිබූ අතර දැන් ඒ පහර එල්ල කැර ඇති බවය.
මේ අතර පලස්තින සාම ක්‍රියාවලියට මැදිහත් සිව් පාර්ශවයේ යුරෝපා සංගමය අමෙරිකාව රුසියාව හා එක්සත් ජාතීන්ගේ සංවිධානයේ හදිසි රැස්වීමක් පලස්තීන අගමැති අහමඩ් කොරී විසින් කැඳවනු ලැබ ඇත.
"අලුත් තත්ත්වය මහ විනාශයක් ඒ පිළිබඳව අප කටයුතු කළ යුතුයි. අපේ අයිතීන් අප රැකගත යුතුයි" ඔහු කියා ඇත.
රොයිටර්
</ART>
<ART>
ඉතාලි ප්‍රාණ ඇපකරුවෙකු අභීත වීරයෙක් වෙයි
රෝමයේදී
ඉකුත් දා ඉරාකයේ දී ඝාතනය කැරුණු ඉතාලියානු ප්‍රාණ ඇපකරුවෙකු අභීත වීරයෙකු ලෙස ඉතාලිය පිළිගෙන ඇත. අවසන් මොහොතේ දී ඉතාලි ජාතිකයෙකු මැරෙනා සැටි පෙන්වන්නෙමි' යැයි ඔහු කළ ප්‍රකාශය ඊට හේතු වී තිබේ.
ඉරාක සටන් කාමීන් විසින් ඉකුත් දා ප්‍රාණ ඇපකරුවන් බවට පත් කරගත් ආරක්ෂක නිලධාරින් සිව් දෙනාගෙන් එක් අයෙකු වූ ෆැබ්රිසියෝ කොට්රෝචි, ඉකුත් බදාදා මරා දැමීමට මෙම සටන් කාමීන් පෙළඹී තිබුණේ, ඉරාකයෙන් ඉතාලි හමුදා ඉවත් කැර ගැන්මේ ඔවුන්ගේ ඉල්ලීමට ඉතාලි රජය නොනැමුණු නිසාය.
ඔහුගේ මරණ අවස්ථාව දැක්වෙන වීඩියෝ පටයෙහි, වෙඩිතැබීමට පෙර ඔහුගේ හිස හා මුහුණ ආවරණය කැර තිබූ බව පවසන ඉතාලි විදේශ ඇමතිවරයා, පැහැරගෙන ගියවුන් ඔහුගේ හිසට පිස්තෝලය එල්ල කරද්දී හිස් ආවරණ ඉවත්කිරීමට තැත් කරමින් 'ඉතාලියානු ජාතිකයෙකු මැරෙන සැටි මම උඹලාට පෙන්වන්නෙමි' යැයි පවසනු ඇසෙන්නේ යැයි කීවේය. පසුව ඔවුහු ඔහුට වෙඩි තැබූහ.
රොයිටර්
</ART>
<ART>
රූපවාහිනී යන්ත්‍රයට හානි නොවන සේ තම මවට වෙඩි තබා මරන්නයි පුතෙක් කියයි
මියාමිහි දී
වෙස්වලාගත් රහස් පොලිස් නිලධාරියෙකු සිය මව වෙඩිතබා ඝාතනය කරනු පිණිස යොමුකළ ෆ්ලොරිඩාවේ ගැටවරයෙකු එම චෝදනාව මත අත් අඩංගුවට ගෙන ඇති අතර මවට වෙඩි තැබීමේදී නිවසේ රූපවාහිනියට හානියක් නොවන සේ වගබල ගන්නා ලෙස ඔහු වෙඩික්කරුට පවසා තිබේ. නිරිතදිග ෆ්ලොරිඩාවේ ෆෝර්ට් මසර්ස් හිදී පොලීසිය අත් අඩංගුවට ගත් 17 හැවිරිදි කාලොස් චෙර්සා මිනීමැරුමට ඉල්ලා සිටීමේ චෝදනාවට ලක් කැර ඇත. සිය මව මරා දැමීම සඳහා මුදල් ගෙවීමේ ඔහුගේ සූදානම ගැන ලැබුණු ඔත්තුවකට අනුව වෙස්වලාගත් රහස් පොලිස් නිලධාරියෙකු චෙර්සා හමු වී ඇත.
මෙහිදී ඔහුට මවගේ බැංකු ගිනුමෙන් ඩොලර් 2000 ක් ලබා දෙනබවට පොරොන්දු වෙමින් සිය නිවසේ යතුර බාරදුන් චෙරේසා නිවසේ සැලැස්මක් හා මවගේ ඡායාරූපයක්ද ලබාදී තිබේ. කොල්ලකෑමට ලක් වූ බව ඇඟවෙන පරිදි වෙඩි තැබීම සිදුකළ යුතු බවත් එහෙත් රූපවාහිනියට හානියක් නොකළ යුතුබවත් චෙරේසා ඉල්ලා ඇත.
රහස් පොලිස් නිලධරයා හමුවීමෙන් පසු චෙරේසා පොලීසිය විසින් අත් අඩංගුවට ගැනිණ. ඔහුගේ මවට හානියක් සිදු නොවුනද පවුලේ අර්බුදයක් ඔහුගේ ක්‍රියාවට හේතු වන්නට ඇතැයි ඇය කියා තිබේ.
රොයිටර්
</ART>
<ART>
දකුණු අප්‍රිකානු මහ මැතිවරණයෙන් දස වසරක් බලයේ සිටි ජනපති තවෝට මෙවරත් වාර්තාගත විශිෂ්ඨ ජයක්
ජොහැන්ස්බර්ග් හිදී
ඉකුත් බදාදා පැවැත්වූ දකුණු අප්‍රිකානු මහ මැතිවරණයෙන් ඊයේ වනවිට ලැබී තිබුණු ප්‍රතිඵල අනුව දශ වසරක් බලයේ සිටි ජනාධිපති තබෝ එම්බකි ගේ අප්‍රිකානු ජාතික කොංග්‍රසය වාර්තාගත විශිෂ්ඨ ජයක් අත්පත් කැරගෙන ඇත. 70% ක පමණ ඡන්ද ප්‍රමාණයක් ඊට ලැබී ඇතැයි පැවසේ. ඉකුත් මහ මැතිවරණ දෙකේදීම ලබා ගැන්මට නොහැකි වූ 2/3ක තරම් බලයක් අප්‍රිකානු කොංග්‍රසයට හිමිව ඇතැයි පැවසේ. ඊයේ සවස්වනවිට ඔවුන්ගේ මෙම විශිෂ්ට ජයග්‍රහණයේ ප්‍රීතිය භුක්ති විදින උත්සවයක් ජොහැන්ස්බර්ග් අග නගරයේ සංවිධානය කැර තිබිණ.
කොංග්‍රසය පසුපසින් සිටින්නේ මෙතෙක් 13%ක ඡන්ද ප්‍රමාණයක් ලබා ඇති ප්‍රජාතන්ත්‍රවාදී පෙරමුණයි.
පූර්ව මැතිවරණ වලට වඩා මෙවර මැතිවරණයේ ප්‍රකාශිත ඡන්ද ප්‍රමාණය අඩු නමුදු එය 75% ක් පමණ බව ස්වාධීන මැතිවරණ කොමිසම කියා ඇත.
ජනාධිපති එම්බකි දෙවනි හා අවසාන වරට ජනාධිපතිධූරය දරමින් සිටින අතර පක්ෂයෙන් නිකුත් නිවේදනයක දැක්වෙන්නේ තීරණාත්මක ජන වරමක් ලැබී ඇති අතර ඒ අනුව දිළිඳුකමට එරෙහිව සටන් වැදීමට හා රැකියා මැවීමට කටයුතු කළ යුතුව ඇති බවය. ඉකුත් දසවස තුළ ජාතික කොංග්‍රස් පක්ෂයේ ක්‍රියාදාමය ජනතාව විශාල වශයෙන් අනුමත කර ඇතිබවද ඉන් කියැවිණ.
මේ අතර ප්‍රජාතන්ත්‍රවාදී පෙරමුණේ නායක ටෝනි ලියොන් පවසන්නේ ඔවුන් සුදු ජාතික පක්ෂයක් ලෙස ගැසී ඇති හංවඩුවෙන් වියුක්ත වීමට කටයුතු කරන බවත් මෙවරත් කලු ජාතිකයන් විශාල වශයෙන් ඔවුනට කැමැත්ත ප්‍රකාශ කැර ඇති බවත්ය. කොංග්‍රසය ලබා ඇති බලය අනුව තෙවැනි වරටත් ජනාධිපති ධූරය දැරිය හැකි වනසේ එම්බකි ව්‍යවස්ථාව වෙනස් කරනු ඇතැයි ද ඔහු සැක පහල කැර තිබේ.
ඒ.එෆ්.පී
</ART>
<ART>
දකුණු කොරියානු මහ මැතිවරණයෙන් යූරි පක්ෂයට ජය
සියෝල්හිදී
දකුණු කොරියානු මහ මැතිවරණය පෙරේදා පැවති අතර මෙතෙක් පාර්ලිමේන්තුවේ පැවති කොන්සර්වැටිව් බලය පළමුවරට ලිබරල්වාදීන් අතට පත් කැරෙන අයුරින් යුරිපක්ෂය ආසන 299 න් 152 ක් ම ජයග්‍රහණය කැර තිබේ.
යුරි පක්ෂය, දෝෂාභියෝගයකට ලක්ව ව්‍යවස්ථාදායක අධිකරණ තීන්දුවක් ලැබෙන තුරු ධූරය අත්හිටුවී ඇති ජනාධිපති රෝ - මු හියුන් ට සහාය පල කරන පක්ෂයකි.
මෙම බලමාරුව පරපුරක බල මාරුවක් ලෙස පුවත්පත් මගින් දැක් වී ඇත. නව පාර්ලිමේන්තුව ජුනි මස රැස්වීමට නියමිතය. යුරි පක්ෂයේ බලයත් සමග ද. කොරියානු ආර්ථිකයේ වෙනස්කම් ඇතිවනු ඇතැයි පැවසී තිබේ.
රෝ-මූ හියුන් පාක්ෂෂික යුරි පක්ෂයට මෙසේ මැතිවරණයෙන් විශිෂ්ට ජයක් අත්වීම ජනාධිපතිට එරෙහිව දෝෂාභියෝගය පිළිබඳ අධිකරණ තීන්දුවටද බලපානු ඇතැයි සැලකී ඇත.
එහෙත් දෝෂාභියෝගය යළි කටුගා දැමීමට ඉදිරිපත්ව ඇති යෝජනා විපක්ෂයෙන් ප්‍රතික්ෂේප කැරී තිබේ.
දැන් සියල්ලෝම අධිකරණ තීන්දුව ලබාදෙන තෙක් බලා සිටිති.
එ.එෆ්. පී
</ART>
<ART>
බින් ලාඩන් සටන් විරාම ප්‍රතික්ෂේප කරන්නේ නම් අනුගාමිකයන්ගේ ප්‍රහාරවලට අදාළ රටවල් ලක්විය හැකියි
වොෂින්ටනයේදී
යුරෝපියානු රටවල් සමග සටන් විරාමයකට එළඹි මේ යෝජනාවක් ඉදිරිපත් කැර ඇති අල් කයිඩා නායක බින් ලාඩන් සටන් විරාමය ප්‍රතිකේෂ්ප කරන්නේ නම් සිය අනුගාමිකයන්ගේ ප්‍රහාරයන්ට අදාළ රටවල් ලක්වියහැකි බවට අනතුරු අඟවා තිබේ. අරාබි රූපවාහිනී නාලිකාවන්ගෙන් විකාශිත හඬපටියකින් මේබව ඔහු ප්‍රකාශ කැර ඇති අතර එම හඬ ඔහුගේ විය හැකි බව සී. අයි. ඒ. ආයතනය තහවුරු කැර ඇත.
යුරෝපා රටවල මුස්ලිම්වරුන්ට එරෙහිව ප්‍රහාර එල්ල නොකරන්නේ නම් මෙම සටන් විරාමය වලංගුවන බව පවසමින් ඒ සඳහා තෙමසක කාලයක් ලබාදෙන බවද පවසන බින්ලාඩන්, පලස්තීනයේ හමාස් නායක ෂීක් අහමඩ් යසින් ඝාතනය සම්බන්ධයෙන් අමෙරිකාවෙන් හා ඊශ්‍රායලයෙන් පලිගන්නා බවට සපථ කොට ඇත.
'අපේ භූමියෙන් අවසන් සෙබලා ඉවත්වීමත් සමඟ සටන් විරාමය ප්‍රකාශයට පත් කැරෙනවා. මෙම නිවේදනය තෙමසක් යනතුරු ඊට දොර විවරව තිබෙනවා.' යැයි හඬ පටියෙන් කියැවිණ.
ඔහුගේ අනතුරු ඇඟවීම ගැන පලවී ඇති මතවලට අනුව දින 90 ඉකුත් වීමෙන් පසු දැනට සකස් වෙමින් පවතින සැලසුම් ප්‍රකාර ඔවුන් ප්‍රහාර එල්ල කරනු ඇතැයි ද කියැවී තිබේ.
කෙසේ වෙතත් යුරෝපා රටවල් කීපයක් ම දැනටමත් ලාඩන්ගේ සටන් විරාමය ප්‍රතිකේෂ්ප කැර ඇත.
රොයිටර්
</ART>
<ART>
පාකිස්ථානයේදී අත්කම් භාණ්ඩ ප්‍රදර්ශනයක්,
ආරියරත්න ගනේගොඩ
අත්කම් භාණ්ඩ ප්‍රදර්ශනයක් ලබන වසරේදී පකිස්ථානයේදී පැවැත්වීමට යයි.
මෙවැනි ප්‍රදර්ශනයක් සංවිධානය කරන ප්‍රථම අවස්ථාව ද මෙයවන අතර ප්‍රදර්ශනය හැඳින්වෙන්නේ "ක්‍රාෆ්ට් මේලා," නමිනි. ඉන්දියාව, පාකිස්ථානය, නේපාලය, බංග්ලාදේශය සහ ශ්‍රී ලංකාව ක්‍රාෆ්ට් මේලා, අත්කම් ප්‍රදර්ශනයට නිර්මාණ ඉදිරිපත් කරන බව එහි සංවිධායකයෝ පවසති.
</ART>
<ART>
ඉන්දු - අමෙරිකා සබඳතාව පසුබෑමක් නෑ
ඉන්දිය ආරක්ෂක අමාත්‍යාංශය කියයි
නවදිල්ලියේදී
ඉන්දීය නව රජයේ අමෙරිකානු සබඳතා දුරස්ත වනු ඇති බවට පැතිරී ආරංචි දෙරටින්ම ප්‍රතික්ෂේප වී ඇති අතර දෙරටටම වඩාත් සමීප සබඳතාවක් පවත්වා ගැනීමට අවශ්‍ය බව ප්‍රකාශ කැර තිබේ.
ඒ සමගම ඊශ්‍රායලය සමග සබඳතා පැවැත්ම අගය කරන නමුත් එහිදී පලස්තින ජනතාවගේ නීත්‍යානුකූල අයිතින් හා අපේක්ෂාවන් අභිබවා යන සම්බන්ධයක් පැවැත්වීමට යොමු නොවන බවද ඉන්දියාව ප්‍රකාශ කැර තිබේ.
ඉන්දු අමෙරිකානු සබඳතා පිළිබඳ දෙරටේ මත ප්‍රකාශ වී ඇත්තේ පෙරේදා පැවති ඉන්දු – අමෙරිකානු ආරක්ෂක ප්‍රතිපත්ති කණ්ඩායමේ සාකච්ඡාවකදීය.
දෙරට අතර සබඳතා බෙහෙවින් සුබදායි තත්ත්වයක පවතින අතර එහි පසුබෑමක් පිළිබඳ ප්‍රශ්නයක් පැන නොනගින බව ඉන්දීය ආරක්ෂක අමාත්‍යාංශයෙන් කියැවිණ.
දෙරටේ ආරක්ෂක කටයුතු පිළිබඳ සාකච්ඡාවේදී තව තවත් ඒකාබද්ධ හමුදා අභ්‍යාස වල නියැලීම, අධි තාක්ෂණ කේෂත්‍රයේ සහයෝගිතාව නගාලීම හා ඉන්දීය හමුදාවට නව අවි සැපයීම සම්බන්ද සැලසුම් ගැන අවධානය යොමු කැරී ඇත.
දෙරට අතර ක්‍රමෝපායික සබඳතා වර්ධනය ඉදිරියට ගෙනයාම පිළිබඳව ඵලදායි සාකච්ඡා පැවති බව ආරක්ෂක ප්‍රතිපත්ති පිළිබඳ අමෙරිකානු නියෝජ්‍ය ලේකම් ඩග්ලස් පීක් පවසා තිබේ.
ඉන්දීය විදේශ ඇමති නට්වාර් සිං ද අමෙරිකානු සබඳතාවල පසුබෑමක් සිදු නොවනු ඇති බව තහවුරු කැර තිබේ. දෙරටේ අන්‍යොන්‍ය ගරුත්වය, අවබෝධය, සහයෝගීතාව හා හොඳහිත මත සබඳතාවන් වර්ධනය වනු ඇති බව ඔහු කීවේය. ඒ සමගම ඊශ්‍රායලය සමග සබඳතා පැවැත්මද අගය කරන බවත් එහෙත් එහිදී පලස්තීන ජනතා අයිතීන් හා අපේක්ෂාවන් බිල්ලට දීමට සූදානම් නැති බවත් ඔහු පැවසීය. තවද ඊශ්‍රායල් - පලස්තීන සාම ක්‍රියාවලිය අත්හිටු වී තිබීම නොසිදු විය යුත්තක් බවත්, පලස්තීන ජනාධිපති යසර් අරපත් සම්බන්ධ කැර නොගන්නා විසඳුමක් යතාර්ථයක් ලෙස පිළිගත නොහැකි බවත් නට්වාර්සිං වැඩිදුරටත් කියා තිබේ.
රොයිටර්
</ART>
<ART>
කාශ්මීර අර්බූදය විසැදීමට ඉන්දු - පාකිස්තාන සාකච්ඡා මේ මස ඇරඹෙනවා - ඉන්දීය විදේශ ඇමැති
නවදිල්ලියේදී
ඉන්දීය නව රජය යටතේ කාශ්මීර අර්බූදය විසඳිම හා න්‍යෂ්ටික ආරක්ෂණය වර්ධනය කිරීම අරමුණු කැරගත් ඉන්දු - පකිස්තාන සාකච්ඡා මේ මාසයේදී ඇරඹෙන බව ඉන්දීය විදේශ ඇමති නට්වාර් සිං පෙරේදා කීවේය.
කොංග්‍රසය ප්‍රමුඛ නව සන්ධාන රජය යටතේ, ඉන්දු - පකිස්තාන සාම ක්‍රියාවලිය අත්හිටවෙනු ඇති බවට පවත්නා බිය පහකරන නට්වාර් සිං, පකිස්තානය සමග පවත්නා හැම ප්‍රශ්නයක්ම විසඳාගැන්මට දැඩි කැපවීමකින් කටයුතු කරන බව පකිස්තාන මිතුරන්ට සහතික වන බව කියා සිටියේය.
සාම සාකච්ඡා කිසිසේත් ඇන නොහිටින බව සපථ කළ ඔහු, න්‍යෂ්ටික බලය පිළිබඳ විශ්වාසය ගොඩනැගීමේ පියවර සම්බන්ධයෙන් සාකච්ඡා කිරීමට දෙරටේම විශේෂඥයින් ජුනි 19 - 20 දිනවල හමුවන අතර දෙරටේ විදේශ ලේකම්වරුන් ජුනි 27 - 28 දෙදිනේදී හමුවනු ඇතැයි කීවේය.
මෙම සාකච්ඡා නවදිල්ලියේදී පවත්වන බව ප්‍රකාශිත අතර ඊට පකිස්තාන අනුමැතියද ප්‍රකාශ වී ඇත.
ඉන්දු - පකිස්තාන සබඳතා තවදුරටත් ඉතිහාසය තුළ හිරවී නොතිබෙනු ඇතැයිද අතීතය අමතක කළ නොහැකි නමුදු දෙරටම අතීතයේ සිරකරුවන් වියයුතු නැතැයි ද නට්වාර් සිං කීවේය.
දෙරට අතර සබඳතා අවිශ්වාසය මත නොව විශ්වාසය මත මෙන්ම බියසැක නොව අවංක බව මත ගොඩනැගිය යුතු බවද ඔහු පැවසීය. දෙරට අතර සාම කතාබහ අඩපණ කිරීමට සමහරුන්ට අවශ්‍ය වී ඇති අතර ඔවුන්ට කිසිම අනු බලයක් නොදෙන බවද සිං කීවේය. නව රජය පකිස්තානය හා චීනය සමග පොදු න්‍යෂ්ටික පිළිවෙතට යොමු වීමට අදහස්කොට ඇති බවත් ඒ අනුව මේ රටවල් තුන අතර ගැටුමක් ඇති නොවන බවත් ඔහු වැඩිදුරටත් පැවසීය. රොයිටර්
</ART>
<ART>
කරච්චියේදී ඝාතනය කෙරුණු විසි දෙනාගේ අවමඟුල දා පොලිසිය සමග දරුණු ගැටුම්
කරච්චියේදී
ෂියා - සුන්නි මුස්ලිම් නිකායික ගැටුමේ ඵලයක් ලෙස සැලකෙන, ඉකුත් සඳුදා කරච්චියේ ෂියා මුස්ලිම් පල්ලියකට එල්ලවුණු මරාගෙන මැරෙන බෝම්බ ප්‍රහාරයෙන් ඝාතනය වුණු 20 දෙනාගේ අවමඟුල පැවති පෙරේදා කුපිත ෂියා මුස්ලිමුන් හා පොලීසිය අතර දරුණු ගැටුම් සිදුව ඇත. දහස් ගණනක් මේ අවමඟුලට එක්ව සිටි අතර ඔවුන් වාහන 35 කට ගිනිතබා කේ. එන්. සී. හා මැක්ඩොනල්ඩ්ස් වැනි අමෙරිකානු ආපනශාලාවලියට අයත් ආයතන වලට හානි පමුණුවා තිබේ. කුපිත පිරිස් විසුරුවාලීමට කඳුළුගෑස් යෙදූ පොලීසිය ජීව උණ්ඩ යොදා අහසට වෙඩි තබා ඇත. මෙහිදී පොලිසියට ගල්මුල් වලින් පහරදීමට මුස්ලිම් වරුන් පෙළඹී තිබේ. "අපේ පල්ලි රැකගැන්මට බැරි පොලීසියෙන් වැඩක් නැහැයි" කෑ ගෑ ඔවුහු පොලිසිය වෙනුවට ජන ආරක්ෂාවට හමුදාව යොදන ලෙස ඉල්ලා සිටියහ.
මෙම සිද්ධියේදී පොලිසිය විසින් 150 දෙනෙකු පමණ අත්අඩංගුවට ගෙන ඇත. ඔවුන් වියරුවෙන් මෙන් හැසිරීම නිසා ප්‍රදේශයේ කඩසාප්පු වසා දමා තිබිණ. කෙසේවෙතත් මියගියවුන් මිහිදන් කිරිම සොහොන් බිම් දෙකකදි සිදුවිය. මේ අතර මතුව ඇති වාතාවරණය තුළ බටහිර සබඳතා ඇති ආයතනයන්ට ප්‍රහාර එල්ලවනු ඇතැයිද බියක් පැතිර පවතී.රොයිටර්
</ART>
<ART>
නේපාල මවක් සැමියා මරා සිරුරේ කොටස් උයා දවස් පහක් ආහාරයට අරන්
කත්මන්දුහි දී
සිව්දරු නේපාල මවක් සිය සැමියා මරා ඔහුගේ මළ සිරුරේ කොටස් පිස ආහාරයට ගනිමින් දින පහක් තිස්සේ කාමරයක අගුලු ලා ගෙන සිටි බව පොලීසිය පෙරේදා ප්‍රකාශ කළේය. ඇය ඉන්දිරා ශමේර් නමි. ඇගේ සැමියා 48 හැවිරිදි ගෝපි ක්‍රිෂ්ණය. සුළු සේවයකයකු වන ඔහු මරා දමා ඇත්තේ ඉකුත් මස 25 වනදාය. ඔහු නිදා සිටියදී මරා දමා මළ සිරුරේ කොටස් කාමරයේ සැඟ වු ඇය ඒවා පිස ආහාරයට ගෙන ඇත.
ඇගේ දරුවන් දෙමාපියන් දක්නට නැතිබවට කළ පැමිණිල්ලක් සේම අසල්වැසියන්ගෙන් දුගඳක් පිළිබඳව කැරුණු පැමිණිල්ලකට අනුව පොලීසිය එහි පැමිණ දොරගුලු බිඳ නිවසට ඇතුලු වී ඇත. ඒ අවස්ථාවේ ක්‍රිෂ්ණගේ හිස ප්‍රෙෂර් කුකරයක දුම් දමමින් තිබුණු බව සඳහන් ය. රුධිරය පිරි ජෝග්ගුවක් ද පසක තිබී ඇත. ඇය ඔහු මරා දැමූ බව පිළිගෙන ඇති අතර දැන් ඇය වෛද්‍ය හා මනෝචිකිත්සක විමර්ශනයට භාජනය කැර තිබේ.
ඒ. එෆ්. පී.
</ART>
<ART>
ඉරාකීයන්ට බලය පවරන යෝජනාවට විදෙස් හමුදා ඉවත් කර ගැනීමේ සීමා ඇතුළත් සංශෝධනයක්
අමෙරිකාව - බ්‍රිතාන්‍ය පියවර ගනී
එක්සත්ජාතීන් හිදී
ඉරාකීයන්ට බලය පැවරීම පිළිබඳව එ.ජා. සංවිධානයට ඉදිරිපත් කැරුණු යෝජනාවට අමෙරිකාව ප්‍රමුඛ සන්ධාන හමුදා ඉවත් කැර ගැන්මේ දී දළ සීමාවක් අඩංගු සංශෝධනයක් ඇතුළත් කිරීමට අමෙරිකාව හා බ්‍රිතාන්‍ය පෙරේදා පියවර ගත්තේය.
මුල් යෝජනාවේ ඉරාකයෙන් විදේශ හමුදා ඉවත් කැර ගැන්ම විවෘත වරමකට යොමුකැර තිබුණු අතර චීනය, ප්‍රංශය, රුසියාව හා ජර්මනිය මෙන්ම තවත් රටවලින් ඊට විරෝධය පලව තිබිණ.
මේ අනුව ආරක්ෂක මණ්ඩලයෙන් සිය යෝජනාව සම්මත කරගනු පිණිස අමෙරිකාව හා බ්‍රිතාන්‍ය මෙම පියවර අනුගමනය කැර ඇත. දැනට 160,000 ක පමණ විදෙස් හමුදා ඉරාකයේ සිටින අතර කලින් ඔවුන් ඉවත් කැර ගැන්මේ පැහැදිලි කාල සීමාවක් නොදැක්විණ. නව සංශෝධනයට අනුව ව්‍යවස්ථාපිතව මහජන ඡන්දයෙන් රජයක් තෝර ගැන්මෙන් පසු විදෙස් හමුදාව එහි රැදී නොසිටිනු ඇති බව ප්‍රකාශ වී තිබේ.
මෙම ජනතා රජය බිහිවීමේ කාලවකවානුවක් අමෙරිකා - බ්‍රිතාන්‍ය යෝජනාවේ නොදැක්වෙන නමුදු 2005 දෙසැම්බරයේ හෝ 2006 මුලදී එය සිදුවිය හැකි බව පැවසී තිබේ.
රොයිටර්
</ART>
<ART>
රියෝද ජනීරෝ හිර ගෙදරක හිරකරුවෝ කපා කොටා මරා ගනිති
රියෝද ජනීරෝ හිදී
දස වසරකින් මෙපිට බ්‍රසීලයේ බන්ධනාගාරයක ඇති වූ දරුණුම ප්‍රචණ්ඩකාරීත්වය පිළිබිඹු කරමින් රියෝ ද ජනීරෝහි වෙන්ෆිකා බන්ධනාගාරයේ සිරකරුවන් දෙපිරිසක් අතර අති වූ ගැටුමකදී 30 දෙනෙකු පමණ ඝාතනය කැර තිබේ.
මසකට පෙර විවෘත කරන ලද බන්ධනාගාරය තුළ අත් පා හිස් වෙන් කළ මළ සිරුරු දක්නට ලැබී ඇත්තේ ඉකුත් සඳුදා අරගල මර්ධනය කිරීමෙන් පසුය. සමහර මළ සිරුරු පිළිස්සීමෙන් අඟුරු වී තිබිණ.
බොහෝ මළ සිරුරු කැබලි කුණු බක්කිවල ඔබා තිබිණ. මෙම සිරකරුවන් පිස්තෝල හා තුවක්කුවලින්ද සන්නද්ධව සිට ඇත. ඔවුන් ආරක්ෂක නිලධාරීන් ඇතුළු 20 දෙනෙකු ප්‍රාණ ඇපකරුවන් බවට පත් කැර ගෙන සිටි නමුදු පූජකවරයෙකු ඔවුන් ඇමතීමෙන් පසු ප්‍රාණ ඇපකරුවන් මුදා හැර තිබේ. ප්‍රාණ ඇපකරුවකුව සිටි එක් ආරක්ෂක නියාමකයෙකුද වෙඩි තබා ඝාතනය කැර ඇත. මෙය මත්ද්‍රව්‍ය ජාවාරමට සම්බන්ධ ප්‍රතිවාදී කණ්ඩායම් දෙකක් අතර ඇති වූ අරගලයක් බව පොලිසිය කියා තිබේ.
රොයිටර්
</ART>
<ART>
නේපාල අර්බුදය විසැදිය හැක්කේ එක්සත් ජාතීන්ගේ මැදිහත් වීමකින්
මාඕවාදී කැරලිකරුවෝ කියති
කත්මන්දුහිදී
නේපාල විපක්ෂයෙන් අගමැතිවරයෙකු නම් කරන ලෙස ගයනේන්ද්‍ර රජු කළ ඉල්ලීම හෙළා දකින මාඕවාදී කැරලිකරුවන් නේපාල අර්බුදය විසඳිය හැක්කේ එ.ජා. සංවිධාන අනුග්‍රහයෙන් සිදු කැරෙන සාම ක්‍රියාවලියකින් පමණක් බව කියා තිබේ.
ඉකුත් සඳුදා වනවිට අගමැතිවරයකු නම් කළ යුතුයැයි ගයනේන්ද්‍ර රජු ප්‍රකාශ කැර තිබුණද, එම අවසන් කාල සීමාව ඉකුත් වනතුරුත් විපක්ෂයට අගමැති ධූරය පිළිබඳ එකඟත්වයක් ඇති කර ගැන්මට නොහැකිව තිබිණ.
ගයනේන්ද්‍ර රජු විපක්ෂයෙන් කළ මෙම ඉල්ලීම හෙළා දකින මාඕ නායක පුෂ්පකමල් දාල් පවසන්නේ, රජු තවමත් පැරණි කුමන්ත්‍රණකාරී සෙල්ලමේම නිරතව සිටින බවය. සියලු දේශපාලන බලවේගයන් හා සිවිල් සමාජය එක් කළ එ.ජා. සංවිධාන අනුග්‍රහය යටතේ පවත්නා සාකච්ඡා වලින් මිස නේපාල ප්‍රශ්නයට විසඳුම් සෙවිය නොහැකි බවද ඔහු කීවේය.
මේ අතර ගයනේන්ද්‍ර රජු රාජත්වයට පත් කිරීමට තුඩු දුන් බිරේන්ද්‍ර රජු ඇතුලු රජ පවුලේ අයගේ ඝාතනය සිදුවී තුන් වසරක් ගතවීම පෙරේදාට යෙදී තිබුණද රජමාළිගයෙන් එය සැමරීමක් සිදු කරනු දක්නට නොලැබිණ.
එහෙත් බිරේන්ද්‍ර රජු ගේ හිතවාදි කොටස් ඔහු වෙනුවෙන් පුෂ්පෝපහාර දක්වනු දක්නට ලැබී ඇත.
 ඒ.එෆ්.පී
</ART>
<ART>
ඉන්දීය විපක්ෂ නායක හිටපු නි. අගමැති අද්වානි
නවදිල්ලියේ දී
ඉන්දීය විපක්ෂයේ ප්‍රධාන පක්ෂය වන භාරතීය ජනතා පක්ෂයේ පාර්ලිමේන්තු කණ්ඩාමේ ප්‍රධානියා ලෙස හිටපු නියෝජ්‍ය අගමැති ලාල් ක්‍රිෂ්ණ අද්වානි පෙරේදා තෝරාගනු ලබීය. හිටපු අගමැති අතාල්බිහාරි වජ්පායි පක්ෂ සභාපති ලෙස තේරුණු අතර ඔහු පාර්ලිමේන්තු කණ්ඩායම් නායකත්වය ප්‍රතිකේෂ්ප කිරීම නිසා අද්වානි ඒ සඳහා තෝරාගැනිණි. දිගු කාලයක් තිස්සේ තමා වෙහෙස දරා ඇති බැවින් දැන් එය අද්වානිට බාර කරන බව වජ්පායි කීවේය. මහමැතිවරණයේ දී ලත් අනපේක්ෂිත පරාජයෙන් අන්දමන්දව සිටින භාරතීය ජනතා පක්ෂය තවමත් ඉදිරිමගක් සැලසුම් කැර නැති බව ප්‍රකාශ වේ. සිය පරාජයට එක් හේතුවක් වන්නේ 'අධිතක්සේරුව' බව වජ්පායි පවසා ඇත. මේ අතර අද්වානි පවසා ඇත්තේ 'දිදුලන ඉන්දියාව' නම් ආදර්ශ පාඨය ඔවුන්ගේ පරාජයට හේතු වූ බවය. පැවති ආර්ථික සමෘද්ධියේ ඵල දිළිඳු ජනතාව වෙත ළඟා නොවීම ඊට හේතු වූ බව ද ඔහු කියා තිබේ.
රොයිටර්
</ART>
<ART>
නේපාල රජු එරට අගමැති ලෙස පළවා හැරි හිටපු අගමැතිම පත් කරති
කත්මන්දු හිදී
ලබා දුන් නිශ්චිත කාලය තුළ අගමැතිවරයකු පත් කැරගැන්මට නේපාලයේ. විපක්ෂය අපොහොසත් විම නිසා ගයනේන්ද්‍ර රජු දැනට දෙවසරකට පෙර ඔහු විසින්ම පලවා හැරුණු හිටපු අගමැති ෂියර් මහදූර් ඩියුබා යලි නෝපාල අගමැති ලෙස ඊයේ පතක් කළේය. ගුවන් විදුලියෙන් නිකුත් රාජකීය නිවේදනයකින් දැක්වුණේ ඔහු විධායක බලයන් සහිතව එම ධූරයට පත් කැරෙණු ඇති බවය. ගයනේන්ද්‍ර රජු විසින්ම ඩියුබා 2002 ඔක්තෝබරයේදී පලවා හැරුණේ ඔහු අකර්යක්ෂම අගමැතිවරයකු බව ප්‍රකාශ කරමිනි.
ඩියුබාට පාර්ලිමේන්තුවේ වාමාංශික හා දක්ෂිණාංශික කොටස් දෙකේම සහාය ලැබෙන බව ප්‍රකාශිතය.
ඔහුගේ පත් කිරිම පිළිබඳ නේපාලයේ විශාලම පක්ෂය වන නේපාල කොංග්‍රසයෙන් මෙතෙක් අදහස් දැක්වීමක් සිදුව නැත.
</ART>
<ART>
<PIC>තායිලන්තයේ බුදු තෙමඟුල සැමරෙන්නේ ජූනි 1 දාය. මුස්ලිම් සටන්කාමී ක්‍රියා නිසා බෞද්ධ වෙහෙර විහාර හා ගම්මාන වලට පවා ආරක්ෂාව සැලසීමට සිදුව ඇත. මේ සෙබලෙකු විහාර භූමියක ආරක්ෂක සේවයේ නියුතුව ඇති සැටිය.</PIC>
<PIC>ඇන්ඩෲස් ගුවන් හමුදා කදවුරේ දී ගුවන්යානයෙන් බට අමෙරිකානු ජනාධිපති ජෝර්ජ් ඩබ්ලිව්. බුෂ්ට සුලං වැස්සකට මුහුණ දෙන්නට සිදුවිය. එහිදී ඔහුට සිය කුඩය පාලනය කැරගැන්මට නොහැකිවී සුළඟ සමඟ පොරබදන සැටිය මේ.</PIC>
<PIC>ඉරාකයේ නව ජනාධිපති ලෙස නම් කැරුණු ගාසි යවාර් (වමේ) එ. ජා. දූත ලක්දාර් බ්‍රහිමි මැද සහ ඉරාක අගමැති ආචාර්ය අයද් අල්ලාවි සමඟ පෙරේදා පුවත්පත් සාකච්ඡාවකට එක් වූ අවස්ථාව.</PIC>
<PIC>ඉදිකටුවක් හා බිලේඩ්තලයක් උපයෝගී කැරගනිමින් හුණුකූරුවල රූප කැටයම් කරන 22 හැවිරිදි බැංගලෝර සිසුවකු වන මලිකාර්ජුන රෙඩ්ඩි ඉන්දීය අබ්දුල් කලාම් ගේ රූප හුණු කූරෙහි අඹා ඇති සැටිය මේ.</PIC>
<PIC>නිකායික අරගල මැද පකිස්තාන අගනගරය යළි නොසන්සුන් වී ඇත. මේ ඉකුත් බෝම්බ සිද්ධියෙන් ෂියා මුස්ලිමුන් 20 දෙනෙකු මිය යාමෙන් පසු මතු වූ ප්‍රචණ්ඩ කාරිත්වය මැද නේවාසිකයන් අතට අසුවුණු දේ රැගෙන නගරයෙන් පලා යන සැටිය.</PIC>
</ART>
<ART>
නේපාලයේ ගයනේන්ද්‍ර විරෝධී ජනරැල්ල මැඬීමට මාධ්‍යවේදීන් ඇතුළු දහස් ගණනක් අත්අඩංගුවට අරන්
කත්මන්දු හිදී
නේපාලයේ ගයනේන්ද්‍ර විරෝධී හා ප්‍රජාතන්ත්‍ර සහායක ජන රැල්ල මැඬලීමට ප්‍රයත්න දරණ පොලීසිය පෙරේදා සියගණන් මාධ්‍යවේදීන් ඇතුළුව දහස් ගණනක පිරිසක් අත්අඩංගුවට ගත්තේ එවන් ජන රැලි කීපයක්ම ව්‍යර්ථ කරමිනි.
ගයනේන්ද්‍ර රජුගේ රාජකීය කැබිනට් මණ්ඩලය වෙනුවට බහු පාක්ෂික රජයක් ඉල්ලා සිටිමින් ඉකුත් සිකුරාදා පැවැත්වූ ජන රැලි කීපයක්ම වාර්තා කිරීමට යොමුව සිටි මාධ්‍යවේදීන් කීපදෙනෙකු පොලිසිය විසින් ග්‍රහණයට ගැන්ම පිළිබඳ සෙසු මාධ්‍යවේදීන් පෙරේදා පැවැත්වු විරෝධතා පෙලපාලියකදී ඔවුන් වැටලූ පොලිසිය තවත් සියගණනක් රැඳවුම් භාරයට ගෙන ඇත.
රජුගේ ප්‍රජාතන්ත්‍ර විරෝධී ක්‍රියා කලාපය උග්‍ර කරමින් විරෝධතා රැලි මැඩලීම සඳහා ඉකුත් සතියේ ඔහු පස්දෙනෙකුට වඩා අගනගරයේ රැස්වීමද තහනම් කරනලදී.
මාධ්‍යවේදී පෙලපාලියේදී ඔවුන් මුව ආවරණ සහිතව නිහඬව ගමන් කරමින් පොලිස් ග්‍රහණයේ පසුවන සෙසු සගයින් මුදාහරින ලෙස ඉල්ලා තිබේ.
මීට අමතරව මානව හිමිකම් ක්‍රියාකාරීන් අතලොස්සක්ද අත්අඩංගුවට ගෙන ඇති පොලීසිය විපක්ෂ පංච පක්ෂ සන්ධානයේ ක්‍රියාකාරීන් දහස් ගණනක්ද රඳවාගෙන තිබේ.
මේ අතර කත්මන්දු නගරයේදී විරෝධතා දක්වන්නවුන් විසින් ට්‍රක් රථ දෙකකට ගිනි තබා ඇත.
එක් ස්ථානයකදී වාමාංශික සම්මන්ත්‍රණයකට සහභාගි වීමට පැමිණි ඉන්දීය මැලේසියානු පිලිපීනු හා ද. කොරියානු නියෝජිතයන්ද විරෝධතාවට එක් වීමෙන් පසු පොලිසියේ ග්‍රහණයට අසුව තිබිණ. රොයිටර් + ඒ. එෆ්. පී.
</ART>
<ART>
හමාස් සංවිධානයේ නව නායක රන්ටිසි ඊශ්‍රායල් ගුවන් ප්‍රහාරයකින් මරුට
ගාසාතීරයේදී
පලස්තීන හමාස් සංවිධානයේ නව නායක අබ්දෙල් - අසිස් -රන්ටිසි ගාසාතීරයේදී ඊශ්‍රායල ගුවන් ප්‍රහාරයකින් පෙරේදා ඝාතනය කැරිණ. 56 හැවිරිදි ළමාරෝග පිළිබඳ වෛද්‍යවරයකු වන රන්ටිසි හමාස් නායකත්වයට පත්වුණේ මේ හා සමාන ගුවන් ප්‍රහාරයකින් හමාස් අධ්‍යාත්මක නායක හා සමාරම්භක නායක ෂික් අහමඩ් යසින් ඊශ්‍රායලය විසින් පසුගියදා ඝාතනය කිරීමෙන් පසුය. යසින් ඝාතනය කැරී මසක්වත් ඉක්මව ගොස් නැති අවස්ථාවක ගාසා තීරයේදී රන්ටිසි ගමන්ගත් මෝටරියට මිසයිල දෙකක් එල්ල කිරීමෙන් මේ ඝාතනය සිදුකැර තිබේ. ඔහු සමග ඔහුගේ ආරක්ෂක නිලධාරීන් දෙදෙනාද ඝාතනය වී ඇත.
ඔහුගේ ඝාතනයෙන් පැය කීපයක් ඉකුත් වීමත් සමගම හමාස් සන්නද්ධ අංශයෙන් නිකුත් කැරුණු නිවේදනයකින් ඊශ්‍රායලය නම් සාපරාධී දේශය හෙල්ලුම් කවන සියගණනක පලිගැනීම් සිදුකැරන බවට සපථ කැරිණ. දස දහස්ගණන් පලස්තීනුවෝ වීදි බැස රන්ටිසි ඝාතනයට පලිගන්න බව දිවුරා කීහ.
රන්ටිසි ඝාතනයත් සමග ත්‍රස්තවාදීන් අතුගා දැමීම අඛණ්ඩව සිදුකරන බව ඊශ්‍රායලයෙන්ද පැවසී ඇත. යුරෝපීය හා මැදපෙරදිග රටවලින් මේ ඝාතනයට විරෝධය පල කැරුණද අමෙරිකාව කියා ඇත්තේ ත්‍රස්ත ප්‍රහාරවලින් ආරක්ෂාවීමට ඊශ්‍රායලයට අයිතියක් ඇතිබවය. හමාස් සංවිධානය සාමාන්‍ය වැසියන්ට ප්‍රහාර එල්ල කරන ත්‍රස්ත ඒකකයක් බවද ඔවුන් පවසා තිබේ.
කෙසේ වෙතත් මේ ක්‍රියාවේ විපාක සම්බන්ධයෙන් ඊශ්‍රායලය බෙහෙවින් ප්‍රවේසම් විය යුතු බවද සදහන් කරන අමෙරිකාව, මේ අවස්තාවේ සියලු පාර්ශවයන් ඉවසිල්ලෙන් කටයුතු කළ යුතුයැයි කියා තිබේ.
මෙසේ වියේ නමුදු අමෙරිකාව කිසිවිටෙකත් රන්ටිසි ඝාතනයට දිරිදීමක් නොකළ බව හා එබන්දක් සිදු කනර බව දැන නෙසිටි බවද කියා ඇත.
යසින් ඝාතනය සේම සෙසු ත්‍රස්තවාදීන් ඝාතනයද අඛණ්ඩවම සිදුකරන බව ප්‍රකාශ කරන ඊශ්‍රායලය, මෙම ඝාතනයෙන් පලස්තිනුවන් වටහා ගතයුත්තේ ඊශ්‍රායල් අගමැති ෂැරොන්ගේ ගාසාතීරයේ කොටසකින් ඉවත්වීමේ සැලැස්ම ත්‍රස්තවාදීන්ගේ ජයග්‍රහණයක් නොවන බව යැයි කියා ඇත.
මේ අතර පලස්තීන අගමැති අහමඩ් කොරී සේම ජනාධිපති යසර් අරපත්ද රන්ටිසි ඝාතනය දැඩිසේ හෙලා දැක ඇත.මෙම ඝාතනය යුදෙව් රාජ්‍යයට අමෙරිකාවේ සහයෝගය පළවීමේ සෘජු ප්‍රතිඵලයක් බව කොරී කීවේය.ඊශ්‍රායලය දිරිගන්වන අමෙරිකානු පිළිවෙත ඊට පිටුබලයක්ව ඇතිබවද ඔහු කීය.
යසර් අරපත් ප්‍රකාශ කැර ඇත්තේ ඊශ්‍රායල් මිලේච්ඡ ග්‍රාහකයින්ගේ සාපරාධී ක්‍රියාවන්ගෙන් පළස්තීනුවන්ගේ විරෝධතාව තවතවත් තිවු වන බවය.
මෙවන් නීති විරෝධී ඝාතනයන් වහා අත්හිටුවන ලෙස ඉල්ලා ඇති එ.ජා.මහලේකම් කොපී අන්නන් මෙවන් ඝාතන ජාත්‍යන්තර නීතිය උල්ලංඝනය කිරීමක් බව පෙන්වාදී ඇත. මැදපෙරදිග පිරිහීගොස් ඇති තත්ත්වය තවදුරටත් අගාධයට ඇද දැමීමට මෙවන් ඝාතන හේතුවන බවද අන්නන් කියා ඇත. මෙවන් ප්‍රචණ්ඩත්වයන් උග්‍රවී යා නොදී වලකාගැන්මට තිරසාර විසඳුමක් සාකච්ඡා මගින් ඇතිකරගත යුතු බවද ඔහු කියා තිබේ.
යුරෝපීය හා මැදපෙරදිග රටවල නායකයින්ද රන්ටිසි ඝාතනය කැරෙහි අප්‍රසාදය පළ කැර තිබේ. යුරෝපා සංගමයේ විදේශ කටයුතු ප්‍රධානියා පෘතුගාල බ්‍රිතාන්‍ය ඉතාලි විදේශ ඇමතිවරුන් එහිදී කැපී පෙනී තිබේ.
 මේ අතර හමාස් දේශපාල අංශ නායක වෙලෙඩ් මෙෂාල් නව නායකයකු පත් කැරගන්නා ලෙස හමාස් අනුගාමිකයන් ගෙන් ඉල්ලා ඇත. එහෙත් නව නායකයාගේ නම අනාවරණය නොකරන ලෙසද ඔහු ඉල්ලා තිබේ. රන්ටිසිගෙන් ගලාගිය රුධිරය අපතේ නොයනු ඇත. ගැටුමේ කෙළවරක් නැති බව කවුරුත් වටහා ගතයුතුයි. සාම ක්‍රියාවලිය බිද වැටී ඇතිබව පලස්තීන අධිකාරිය වටහා ගතයුතුයි. එනිසා එකම විකල්පය විරෝධයයි. දැන් අප කලින්ටත් වඩා ශක්තිමත්ව සිටිමු. අපේ විරෝධය හා සෘජුබව ඊශ්‍රායලයට විනාශ කළ නොහැකි යැයි හමාස් සංවිධානයෙන් කියැවී ඇත.
රොයිටර්
ඒ.එෆ්.පී
</ART>
<ART>
නජාෆ් සාකච්ඡා බිඳවැටේ
අමෙරිකානු හමුදා ප්‍රහාරයකට සූදානම්
බැග්ඩෑඩයේදී
ඉරාකයේ නජාෆ් නගරයේ මතුවූ තත්ත්වයන් සම්බන්ධයෙන් මැදිහත්කරුවන්ගේ සහභාගිත්වයෙන් ෂියා මුස්ලිම් පාර්ශවය හා අමෙරිකානු හමුදා අතර පැවති සාකච්ඡා පෙරේදා බිඳවැටීමෙන් පසු අමෙරිකානු හමුදා නජාෆ් නගරයට ප්‍රහාරයක් එල්ල කරනු ඇතැයි අපේක්ෂාකරන බව ෂියා පූජක මොග්ටාඩා සාදර් ප්‍රකාශ කැර ඇත.
මේ අතර ෆලූජා නගරයේ සුන්නි මුස්ලිම් හා අමෙරිකානු හමුදා අතර පවත්නා මතභේදයන් සමථයකට පත්වෙතැයි සන්ධාන හමුදාවේ අපේක්ෂාව වී තිබේ. සාදර් පවසා ඇති පරිදි නජාෆ් සාකච්ඡා බිඳවැටී ඇති නිසා දැන් ඔවුහු අමෙරිකානු ප්‍රහාරයකට සූදානම් වෙමින් සිටිති. සාකච්ඡා බිඳවැටී ඇත්තේ විසඳුමක් ඇති කැරගැනීමට බාධාකාරීවන අයුරින් අමෙරිකානු සන්ධානය ක්‍රියා කිරිම නිසා බව ප්‍රකාශිතය.
සාදර් මෙන්ම අයටොල්ලා අලි අල් සිස්ටානා නම් ප්‍රමුඛ මුස්ලිම් පූජකවරයාද කර්බලා හා නජාෆ් නගරවලට අමෙරිකානු හමුදාව ඇතුලු වුවහොත් එය රතු ඉර පැනීමක් සේ සලකා ප්‍රහාරඑල්ල කරන බවට අනතුරු අඟවා ඇත. මේ අතර ෆලූජා නගරයේ සිවිල් නායකයන් සමග සිදුකළ සාකච්ඡා පෙරේදා දෙවන දිනයට එළඹි අතර එය ඵලදායී වන ලකුණු පහලවී ඇතැයි සන්ධාන හමුදාව පවසා තිබේ. ඒ. එෆ්. පී.
</ART>
<ART>
වජ්පායිගේ ඡන්ද වැඩට ගිය පිරිසක් රැගත් ගුවන් යානයක් බැංගලෝරයේදී කඩාවැටිලා
මියගිය සිව්දෙනා අතර සුප්‍රකට නිළියක්
බැංගලෝරයේදී
ළඟ එන ඉන්දීය මහ මැතිවරණයේදී අගමැති අතාල් බිහාරි වජ්පායිගේ භාරතීය ජනතා පක්ෂය වෙනුවෙන් මැතිවරණ ව්‍යාපාරයේ යෙදෙන පුද්ගලයින් රැගත් ගුවන් යානයක් බැංගලෝරයේදී කඩාවැටීමෙන් මියගිය පුද්ගලයන් සිව් දෙනා අතර සුප්‍රකට සිනමා නිළි සෞන්දර්යා ද සිටින බව පෙරේදා ප්‍රකාශ විය. චිත්‍රපට 85 ක පමණ රඟපෑමෙන් ප්‍රමුඛ තෙළිඟු සිනමා නිළියක් බවට පත්ව සිටි 32 හැවිරිදි සෞන්දර්යා මැතිවරණ ව්‍යපාරයේ යෙදෙමින් යාබද ආන්ද්‍ර ප්‍රදේශය බලායද්දී මෙම අනතුර සිදුව ඇත.
සිව් අසුන් සෙස්නා පෞද්ගලික ගුවන් යානය බැංගලෝරයේ ජක්කුර් ගුවන් පථයෙන් ඉහළ නැගෙත්ම එය ගිනි ගෙන ඇති අතර කඩාවැටුණු යානයේ මියගිය සියළු දෙනාම හඳුනාගත නොමැති සේ අඟරු වී ඇති බව ඇසින් දුටුවෝ කීහ.
මෑතකදී වජ්පායිගේ පක්ෂයට බැඳුණු සෞන්දර්යා ගමන් ගත් යානයේ අනතුරට හේතුව විමසෙමින් පවතී. පක්ෂියකු හෝ තද සුළඟක බලපෑමෙන් ගින්න හටගන්නට ඇතැයි සැලකෙන අතර තවත් සමහරෙකු පවසන්නේ ගුවන් පථයට සමීප ආපන ශාලාවක් මඟ හැරීමට යානය ඇල කිරීමෙන් එය පාලනය කැර ගැනීමට නොහැකි වූ බවය.ඒ. එෆ්. පී.
</ART>
<ART>
ඉන්දීය පාර්ලිමේන්තුවේ නව කතා නායක කොමියුනිස්ට් පක්ෂයෙන්
නවදිල්ලියේ දී
ඉන්දීය නව පාර්ලිමේන්තුව පෙරේදා පළමුවරට රැස්විය. මෙහි දී අතුරුවාර කතානායක ලෙස ඉන්දීය මාක්ස්වාදී කොමියුනිස්ට් පක්ෂයේ සොම්නාත් චැටර්ජි නම් කැරුණු අතර ඔහු ඉදිරියේ සියළුම නව මන්ත්‍රීවරු දිවුරුම් දුන්හ.
74 හැවිරිදි චැටරිජි අද පාර්ලිමේන්තුව රැස්වීමෙන් පසු නිල වශයෙන් කතානායක ලෙස තෝරාගනු ඇතැයි අපේක්ෂිතය.
නව රජය කොංග්‍රසය ප්‍රමුඛ පක්ෂ 20 ක න්ධානයකි. ලබන සඳුදා පාර්ලිමේන්තුව රැස්වීමෙන් පසු ජනාධිපති අබ්දුල් කලාම් නව මන්ත්‍රීවරුන් හමුවේ රජයේ වැඩ පිළිවෙළ ප්‍රකාශයට පත් කරනු ඇත.
මෙම පාර්ලිමේන්තු සැසිය ජුනි 10 දා අවසන් වෙයි. යළි එය විවෘත වන්නේ ජූලි මාසයේ දීය. නව රජයේ මංගල අයවැය ඉදිරි පත්වන්නේ එවිටය.
ඒ. එෆ්. පී.
</ART>
<ART>
අවුරුදු 7 සිට අහිමු වූ ඉගෙනුම 84 දී ලබන්න පාසල් යයි
ධකාහිදී
ෆතීමා කාටූන් බංගලදේශ කාන්තාවකි. ඇය අසූහතර හැවිරිදිය. අද වැන්දඹුවක වුවත් ඇය විවාහ දිවියට එළඹියේ හත්හැවිරිදිව සිටියදීය. මේ නිසා ඇයට මුලපටන්ම අධ්‍යාපනය අහිමිවිය. එහෙත් දැන් 84 හැවිරිදි වියේදී ඇය ජීවිතයේ පළමුවතාවට ප්‍රාථමික අධ්‍යාපනය ලැබීම අරඹා තිබේ. මේ අනුව ඇය පළාත් ආණ්ඩුවෙන් පාලනයවන ප්‍රාථමික පාසලකට දැන් ඇතුල් වී ඇත. ඇගේ පංතිසගයන් නව හැවිරිදි හා දස හැවිරිදි වියේ පසුවන්නන් බව ප්‍රකාශිතය.
” අවුරුදු 80 කට වැඩි කාලයක් තිස්සේම පාසල් අධ්‍යාපනය නොලැබීමේ වේදනාව මා සඟවාගෙන සිටියා. එහෙත් අවසානයේදී ප්‍රාථමික අධ්‍යාපනය ලබාගැනීම සඳහා උත්සාහයක් දැරිය යුතුබව මා තීරණය කළා” යැයි කාටුන් කියා තිබේ.
නිරිතදිග චුවාදන්ගා හි දුෂ්කර ගම්මානයක වසන ඇය වැඩි දුරටත් පවසන්නේ ඇගේ දරුවන් හා මුණුබුරු මිණිපිරියන් තම දිගුකාලීන සිහිනය සැබෑ කැර ගැන්මට යොමු වීම ගැන ප්‍රමෝදයට පත්ව සිටින බවයි.
අසූහතර හැවිරිදි වුවද සෙසු සිඟිති දරුවන් අතර ඇය ජනප්‍රිය බවත් ඇය ආදර්ශමත් සිසුවියක් බවත් පාසල් විදුහල්පති පවසා තිබේ.
ඒ.එෆ්.පී
</ART>
<ART>
කිසිම රටකට ප්‍රජාතන්ත්‍රවාදය බලයෙන් පටවන්න අමෙරිකාවට බෑ
ඉරාන නොබෙල් සාම ත්‍යාග ලාභිනී එබාදි කියයි
එක්සත් ජාතීන් හිදී
ඉස්ලාමය හා ප්‍රජාතන්ත්‍රවාදය එකිනෙකට අනුරූපී වන්නක් බවත් ඉරාකයට හෝ මැදපෙරදිග වෙනත් තැනකට හෝ ප්‍රජාතන්ත්‍රවාදී සමාජයක් බලයෙන් පැටවීම අමෙරිකාවට කළ නොහැක්කක් බවත් ඉරාන නීති වේදිනියක වන නොබෙල් සාම ත්‍යාග ලාභී ෂරීන් එබාදි පෙරේදා පැවසුවාය.
ඇය නොබෙල් සාම ත්‍යාගය දිනාගත් පළමුවන මුස්ලිම් කාන්තාව සේම ප්‍රථම ඉරාන ජාතිකයාද වන්නේය.
ඉස්ලාමීය රටවල් බොහොමයක් ආගමට මුවාවී මානව හිමිකම් උල්ලංඝනය සාධාරණ කරන බව පවසන ඇය , මුස්ලිම් ජාතිකයකු වීම සමගම මානවහිමිකම් හා ප්‍රජාතන්ත්‍රවාදය භුක්තිවිදීම සිදුකළ හැකිබව කියා සිටියාය. ඒ සමගම මානව හිමිකම් උල්ලංඝනය සාධාරණ කරණය කරනු සඳහා ඉස්ලාමීය ආණ්ඩු ආගම යොදාගන්නා බවද ඇය කීවාය.
57 හැවිරිදි ඇය තවදුරටත් පවසන්නේ ඓතිහාසික ක්‍රියාවලියක් වන ප්‍රජාතන්ත්‍රවාදය රටකට බැහැර සිට බලයෙන් පැටවිය නොහැක්කක් බවය. නව ඉරාක රජයට ඔවුන්ගේ නීතියානුකූල භාවය හිමිකැර ගත යුතුව ඇති බවද ඕ කීවාය.
"ප්‍රජාතන්ත්‍රවාදයේදී එහි ක්‍රියාකාරිත්වය ගැන විමසිලිමත් විය යුතුයි. එය රටකට ලබාදිය යුතු තෑග්ගක් නොවේ. ජනතාවක් මත බෝම්බ හෙලමින් ප්‍රජාතන්ත්‍රවාදය පිහිටුවිය නොහැකියි. මේ නිසා රටක ප්‍රජාතන්ත්‍රවාදී ක්‍රියාවලියට දායක වීමට අමෙරිකාව අදහස් කරන්නේ නම් එය කළ යුත්තේ හමුදා ක්‍රියාමාර්ගයක් තුළින් නොවේ"යැයිද ඇය පැවසුවාය. විදේශ හමුදා බලයකින් හෝ එ.ජා.අනුමැතියකින් තොරව ඉරාක ජනතාව විසින්ම සදාම් පාලනය පෙරලනු ඇතැයි අපේක්ෂා කළ බවද ඇය කීයා සිටින්නීය.
රොයිටර්
</ART>
<ART>
සිරකරු හිංසන වාර්තා වසං කිරීම ගැන අමෙරිකා රජයට එරෙහිව නඩු
නිව්යෝර්ක්හි දී
ඉරාකයේ ගුවාන්ටනාමෝ බොක්කේ හා වෙනත් ස්ථානවල රැඳවුණු සිරකරුවන්, අමෙරිකානු හමුදාවේ අතවර හා වධහිංසනයන්ට ගොදුරු වීම පිළිබඳ වාර්තා නීති විරෝධීව වසංකිරීම සම්බන්ධයෙන් සිවිල් අයිතීන් හා සාමයික සංවිධාන විසින් අමෙරිකානු රජයට එරෙහිව පෙරේදා නඩු පැවරීය.
අමෙරිකාවේ ආරක්ෂක, ස්වදේශාරක්ෂක අධිකරණ හා රාජ්‍ය දෙපාර්තමේන්තු, 'තොරතුරු නිදහස පිළිබඳ පනතට' අනුකූලව කටයුතු කිරීමට අපොහසත්ව ඇතිබවට ඉන් චෝදනා නැගිණ. මෙහි දී එෆ්. බී. අයි හා සී. අයි. ඒ. ආයතනය ද වග උත්තර කරුවන් කැර තිබිණ.
සිරකරු වධහිංසනයන් ක්‍රමවත් ව සිදුකැර ඇති බවට සාක්ෂි ඇති අතර සමහරෙකු මරණයට පත්වනතුරු වධ දී ඇති බවට ද සාක්ෂි තිබෙන නමුදු ජ්‍යෙෂ්ඨ හමුදා නිලධාරින් මේවා අනුමත කිරීම හෝ නෑ සූ කන්ව සිටීම හෝ සිදුකැර ඇතැයි චෝදනා සංවිධානවලින් පැවසී ඇත.
මෙම නඩුව පවරා ඇත්තේ මැන්හැටන් ෆෙඩරල් අධිකරණය හමුවේය. ඉරාකයේ අබු ගාරේබ් හා වෙනත් අමෙරිකානු සිරකඳවුරුවල දී සිදුවුණු සිරකරු වධහිංසන හා ඝාතන පිළිබඳ වාර්තා වහා නිකුත් කිරීමට සහ අත්අඩංගුවේ පසුවන්නන්ගෙන් ප්‍රශ්න කරන ආකාරය පිළිබඳ ප්‍රතිපත්ති අනාවරණය කිරීමට අමෙරිකානු රජයට නියෝග කරන ලෙස ඔවුන් සිය පැමිණිල්ලෙන් ඉල්ලා ඇත.
රොයිටර්
</ART>
<ART>
නේපාලයේ අගමැති තනතුර යළිත් බහදූර් ඩියුබාට
කත්මන්දු හිදී
නේපාලයේ දෙවසරක දේශපාලන ව්‍යාකූලත්වය ඇරඹි තැනටම යළි ළඟා කැරෙමින් 2002 දී ගයනේන්ද්‍ර රජු විසින් පළවා හැරුණු අගමැති ෂියර් බහදූර් ඩියුබා යළි එම ධූරයෙහි පිහිටුවීමට රජු පෙරේදා පියවර ගත්තේය.
ප්‍රජාතන්ත්‍ර හිතවාදීන්ගේ උග්‍රවන විරෝධය හා මාඕවාදී කැරලිකාරිත්වයේ වර්ධනය හමුවේ නැගුණු බලපෑම් මත මහජන ඡන්දයෙන් තේරී පත්ව සිටි ඩියුබා යළි අගමැති ලෙස පත්කිරීමට රජු පෙළඹුනද ඔහුගේ පත්වීම නොපිළිගත් විපක්ෂ පක්ෂ දෙකක් සමග උද්ඝෝෂකයෝ පෙරේදාද වීදි බටහ.විපක්ෂයෙන් පැවසී ඇත්තේ චාරිත්‍රගත රාජ්‍යත්වය හැර සෙසු කාර්යභාරයන්ගෙන් රජු ඈත් විය යුතු බවය. රජ මාළිගයෙන් නිකුත් නිවේදනයක් මගින් පැවසී තිබුණේ ඩියුබා පත් කැරෙන්නේ පූර්ණ විධායක බලය සහිතව බවය.
යළි තමා අගමැති ලෙස පත් කරන ලෙස කළ ඉල්ලීම දැන් ඉටු වී ඇතැයි පවසන ඩියුබා, සියලු දේශපාලන පක්ෂවල සහායෙන් මහ මැතිවරණයක් පවත්වන අතර සාමය උදාකිරීම සඳහා මාඕවාදින් සමඟ සාකච්ඡා පවත්වන බවද කියා තිබේ.
විශ්ලේෂකයන් පවසන්නේ රටේ තත්ත්වය උග්‍ර වී යාමේ නරක නාමයෙන් ගැලවෙනු පිණිස රජු ඩියුබා පත් කළ බවය.කෙසේ වෙතත් නේපාල කොංග්‍රසය ඇතුලු විපක්ෂය විරෝධතා අත් නොහරින බව කියා තිබේ. ඩියුබා රජුගේ හෙන්චයියෙකු බව ඔවුහු කියති.
මේ අතර නේපාල කොමියුනිස්ට් පක්ෂය ඩියුබාගේ රජයට සහාය දෙන බව කියා ඇත.
මාඕවාදින් නේපාල ව්‍යාකූලත්වය උපයෝගී කරගනිමින් වර්ජන රැල්ලක් අරඹා ඇත මාඕවාදීන් ජුනි 10 දා මහ වැඩවර්ජනයක්ද කැඳවා ඇත.
</ART>
<ART>
ඉරාකයට බලය පැවරීමේ යෝජනාවලට සංශෝධන ඕනෑ
ප්‍රංසය, රුසියාව සහ ජර්මනිය කියයි
පැරිසියේදී
ඉරාකයේ බලය ඉරාක ජනතාවට පැවරීම පිළිබඳව අමෙරිකාවෙන් හා බ්‍රිතාන්‍යයෙන්, කලින් එ.ජා. සංවිධානයට ඉදිරිපත් කැරුණු යෝජනාවට සංශෝධන සහිතව ඉදිරිපත් කැරුණු දෙවැනි යෝජනාවෙහිද වෙනස්කම් හා නව ඇතුලත් කිරීම් සිදුකළ යුතුව ඇති බව ප්‍රංශය රුසියාව හා ජර්මනිය ප්‍රකාශ කැර තිබේ.
විශේෂයෙන්ම ඉරාකයේ විදෙස් හමුදා ආධිපත්‍ය පැවැත්ම සම්බන්ධ කරුණු ඊට එක්විය යුතු බව මේ රටවල් පෙන්වාදී තිබේ. අමෙරිකානු හා බ්‍රිතාන්‍ය සංශෝධිත යෝජනාවේද බහුජාතික හමුදා ඉවත් කැර ගැන්මේ නිශ්චිත කාල වකවානුවක් දක්වා නොතිබිණි.
රොයිටර්
</ART>
<ART>
රහසිගත න්‍යෂ්ටික අවි වැඩ පිළිවෙලක් ඉරානය විසින් පවත්වාගෙන යන බවට අමෙරිකාව පෙරේදා ඉරානයට යළිත් චෝදනා කළේය. එම චෝදනාව ප්‍රතික්ෂේප කරන ඉරානය පවසන්නේ තම රටේ න්‍යෂ්ටික අවි වැඩ පිළිවෙල සාමකාමි, අත්‍යවශ්‍ය කාර්යන්ට පමණක් සීමා වූවක් බවය.ඉරානයේ හිටපු විප්ලවීය, ආධ්‍යාත්මික නායක අයතොල්ලා කුමේනිගේ දැවැන්ත ඡායාරූපයක පසුබිමේ සිට ජනතාව ඇමතූ ඉරාන ජනාධිපති මොහොමඩ් කටාමිද මෙසේ අමෙරිකාවට ප්‍රසිද්ධියේ අභියෝගයක් එල්ල කරමින් කියා සිටියේ හැකිනම් තම රට තුළ න්‍යෂ්ටික අවි තිබෙන තැන් සාක්ෂි සහිතව ඔප්පු කරන ලෙසය.මීට පිළිතුරු ලෙස අමෙරිකාවෙන් පැවසී ඇත්තේ මෑතදි නිකුත් වූ එක්සත් ජාතීන්ගේ පරමාණු බලශක්ති අධිකාරියේ වාර්තා වලින් මෙම චෝදනාව ඔප්පු කරන්නට තරම් ප්‍රමාණවත් සාධක දැනටමත් ලැබී තිබෙන බවත්ය.
</ART>
<ART>
<PIC>දකුණු ගාසා තීරයේ රෆා කඳවුරේ පිහිටි තම නිවෙසේ ඊශ්‍රායල් වෙඩි ප්‍රහාරවලින් සෑදුණු හිල් අතරින් එබී බලන පලස්තීන ජාතික පිරිමි ළමයෙකි මේ. තම කැබිනට් මන්ඩලයේ සිටින කැරලිකාර අමාත්‍යවරුන් වහා ඉවත් කරන බවත් 2005 වන විට ප්‍රදේශයේ සියලුම යුදෙව් ජනාවාස ඉවත් කර ගන්නා බවටත් ඊශ්‍රායල් අගමැති ඒරියල් ෂැරොන් පෙරේදා පැවසීය.</PIC>
<PIC>දකුණු කොරියානු අධිවේගී දුම්රිය මගක ඩයිනමයිට් කූරු අටවා ඇති බවට නැගුණු තර්ජනයක් හමුවේ එම අධිවේගී දුම්රිය ගමන අත් හිටුවීමෙන් පසු යුද අවි හා උපාය පිලිබඳ විශේෂ කණ්ඩායමක් සුනඛයකුගේ සහාය ඇතිව දුම්රිය පරික්ෂා කරන අයුරුය. සෝදිසියේ දී දුම්රිය මගෙහි යොදා ඇත්තේ ව්‍යාජ ඩයිනමයිට් කූරු බව සොයාගෙන ඇත.</PIC>
<PIC>ඉන්දීය කොමියුන්ස්ට් පක්ෂයේ ප්‍රවීණ පාර්ලිමේන්තු නියෝජිත වරයා වන සොමිනාත් චැටර්ජි (වමේ ) කතා නායක වරයා වශයෙන් නම් කිරීමෙන් අනතුරුව පෙරේදා නවදිල්ලි නුවර පාර්ලිමේන්තුව අසළ දී මල් කළඹක් දී මෙසේ පිළිගනු ලැබුවේ, පාර්ලිමේන්තු කටයුතු පිළිබඳ ඇමති ගුහ්ලාම් නාබි අසාද් (දකුණේ ) විසිනි.</PIC>
</ART>
<ART>
මුස්ලිම් කොංග්‍රසයේ අර්බුදය ඉක්මනින් විසඳනවා
ශ්‍රී ලංකා මුස්ලිම් කොංග්‍රසයේ වත්මන් අර්බුද සම්බන්ධයෙන් ස්ථීර තීරණයක් ගැනීමට වහා කටයුතු කරනබව ශ්‍රී ලංකාවේ මුස්ලිම් ආගමික නායකයන්ගේ සමස්ථ ලංකා ජම ඉයියතුල් උලමා සංවිධානයේ ජාතික පොදු ලේකම් අශ් - ශෙයිල් එච් අබිදුල් නසර් කියා සිටියි.
සුද්වූ කුරාන් හා මුහම්මද් නබී තුමාගේ මඟ පෙන්වීම මත සිය පක්ෂයේ ව්‍යවස්ථාව සකසා ඇති බවත් ශ්‍රී ලංකා මුස්ලිම් කොංග්‍රස් පක්ෂය තුළ ඇතිවී තිබෙන ගැටලු කාරී වතාවරණය හා එම පක්ෂයේ කටයුතු පිළිබඳව හදිසියේ තීරණ ගත යුතු බවත් එම ආයතනය අදහස් කරන අතර සමස්ථ ලංකා ඉය්යයිතුල් උලමාගේ මැදිහත්වීම ද ඉතා අවශ්‍ය බව මුස්ලිම් ජාතිකයෝ පෙන්වා දෙති. සමස්ත්ථ ලංකා ජමඉයිත්තුල් උළමා සංවිධානයේ විධායක කමිටුව 2004. 06. 10 දින මේ සඳහා හදිසි විශේෂ සභා රැස්වීමක් පැවැත්වීමට තීරණය කොට ඇත.
</ART>
<ART>
උසාවි ගිය කුණු බාල්දියේ වාසනාව......
බුවනෝර්ස් අයර්ස් හිදී
ආර්ජන්ටීනියානු ජාතික පෝලෝ ඔල්ටමිරානෝ දිවි ගැටගසා ගත්තේ කුණු බාල්දි ඇවිස්සීමෙනි. මෑතකදී කෝඩෝබා නගරයේ කුණු බාල්දියක් අවුස්සද්දී එතුළ මළකඩ කෑ පෙට්ටියක තිබී ඩොලර් 50,000 ක් ඔහුට හමුවිය. මේ හදිසි වාසනාව වහාම ඔහුට නිවසක්, මෝටරථ දෙකක් හා සාප්පුවක් සපයාදීමට සමත්විය. එහෙත් දැන් ඔහුට එරෙහිව එම මුදලට හිමිකම් කියන්නියක නඩු පවරා තිබේ. එමිලා මැස්කෝයි නම් 70 හැවිරිදි සාප්පු හිමිකාරිය ඇය සතු මුදල ආපසු ලබා දෙන ලෙස අධිකරණයෙන් ඉල්ලා ඇත්තේ සිය නිවස පවිත්‍ර කිරීමේදී සේවිකාවක විසින් එය පරණ පෙට්ටියකැයි සිතා කුණු ගොඩට දමා ඇති බව පවසමිනි.
46 හැවිරිදි ඔල්ටිමිරානෝ පවසන්නේ තමා අපරාධකරුවකු හෝ කොල්ලකරුවෙකු නොවන බවයි.
රොයිටර්
</ART>
<ART>
'අපරාධ චෝදනා ලැබූවන් ඇමති පදවිවලින් ඉවත් කරන්න'
ඉන්දීය විරුද්ධ පක්ෂය රජයට බල කරයි
නවදිල්ලි නුවරදීය.
අපරාධ සම්බන්ධයෙන් චෝදනා ලැබ සිටින ඇමතිවරුන් ඉවත් කරන ලෙස රජයෙන් ඉල්ලමින්, ඉන්දියාවේ ප්‍රධාන විරුද්ධ පක්ෂය වන හින්දු ජාතිකවාදී පාක්ෂික මන්ත්‍රීවරු පෙරේදා නවදිල්ලි නුවර පෙළපාලි පැවැත්වූහ.
විරුද්ධ පක්ෂ නායක ලාල් ක්‍රිෂ්ණා අද්වානි විසින් මෙහෙයවන ලද මෙම උද්ඝෝෂණ පෙළපාලිය අවසානයේ ජනාධිපති අබ්දුල් කලාම්ගේ නිවෙස වෙත පැමිණිය අතර දූෂිත ඇමතිවරුන් වහාම තනතුරුවලින් ඉවත් කරන ලෙස ජනාධිපතිවරයා වෙත මෙම මන්ත්‍රීවරුන්ගෙන් ඉල්ලීමක් කර තිබේ.
මේ සම්බන්ධයෙන් සිය දැඩි අවධානය යොමු කරන බවට, ජනාධිපතිවරයා ප්‍රතිඥා දුන්නේ යැයි කියන භාරතීය ජනතා පක්ෂයේ ජ්‍යෙෂ්ඨ නායකයකු වන අරුන් ජේට්ලි කෙසේ වුව ද මී ළඟ පාර්ලිමේන්තු වාරයේ දී මේ මතභේදාත්මක ගැටළුව ඉදිරිපත් කරන බවද පවසා ඇත.
ඉන්දීය මැතිවරණ නීතිරීතිවලට අනුව, සාපරාධී ක්‍රියා සම්බන්ධ චෝදනාවලට මුහුණ දී ඇති පුද්ගලයන්ට, ඇමති පදවි දැරිය හැකි වුවද අපරාධ සම්බන්ධයෙන් වැරදිකරුවන් වූවන්ට එම වරප්‍රසාදය හිමි වන්නේ නැත.
ඒ. එෆ්. පී.
</ART>
<ART>
බහු පාක්ෂික රජයක් පිහිටුවීමට නව නේපාල අගමැති උත්සාහයක
කත්මන්දුහි දී
නේපාලයේ නව අගමැති ෂියර් බහදූර් ඩියුබා අගනුවර නාරායන් හිටි මාළිගයේදී ගයනේන්ද්‍ර රජු හමුවේ පෙරේදා දිවුරුම් දුන්නේය. දෙවසරක් තිස්සේ පවත්නා දේශපාලන අර්බුදය හා අන්තවාමවාදී කැරලිකාරිත්වයේ කෙළවරක් දකිනු රිසින් සර්වපාක්ෂික රජයක් පිහිටුවීමට එක්වන ලෙස සියළු දේශපාලන පක්ෂ වලින් ඉල්ලා සිටීම ඔහු දැන් අරඹා තිබේ. ගයනේන්ද්‍ර රජු විසින්ම දෙවසරක පෙර බලයෙන් පහකළ ඩියුබා යළි ඉකුත් බදාදා අගමැති ලෙස පත් කරනු ලැබිණ.
එහෙත් වාමවාදි කැරලිකරුවන් පවසන්නේ ඩියුබාගේ පත්වීමෙන් රටේ ප්‍රශ්න නොවිසඳෙන බවය. එය ප්‍රශ්න විසඳීමකට වඩා අවුල් කරන්නක් බව ඔවුන් කියා ඇත.
"මෙය සිවිල් යුද්ධය උග්‍ර කැරෙන පරිදි සාමය හා ප්‍රජාතන්ත්‍රවාදය ඉල්ලා සිටින ජනතාවට එරෙහිව විදේශීය බලවේගයන් ගේ බලපෑමෙන් සිදුව ඇති කුමන්ත්‍රණයක් ලෙස හඳුන්වමින් සිවිල් සමාජයෙන් ජනතාව ගෙන් හා දේශපාලන පක්ෂවලින් ඔවුන්ගේ අරගලය දිගටම ගෙන යන ලෙස කැරලිකරුවන් ඉල්ලා තිබේ.
මේ අතර ඩියුබා පවසන්නේ, සෙසු සියලු පක්ෂ ඇතුළත් රජයක් පිහිටුවීමට ඔහු ප්‍රයත්න දරණ බවය. පළමුව පක්ෂ සියල්ල හමුවී දෙවනුව නව කැබිනට් මණ්ඩලය ගොඩනගන බවද ඔහු කීවේය.
ඔහුගේ පත්වීමට විරෝධය පාමින් පෙරේදා සාමකාමී විරෝධතාවක නියැලුණු විපක්ෂ කණ්ඩායම්, ඩියුබා පස්සා දොරින් බලයට ගෙන ආවේ රජුගේ අයිතීන් රැකගැන්මට බව කියා තිබේ.
රොයිටර්
</ART>
<ART>
උතුරු කොරියාවේ ජංගම දුරකතන තහනම්
සියෝල්හි දී
ඉකුත් මැයි මස සිට ජංගම දුරකතන භාවිතය උ. කොරියාවේ තහනම් ව ඇත. ජංගම දුරකතන එරටට හඳුන්වාදී වසර එකහමාරක් පමණ ගතව තබියදී මේ තහනම ක්‍රියාත්මකව තිබේ. තහනමට පැහැදිලි හේතුවක් දැක්වී නැත.
මෙම තහනම සත්‍යයක් බවත් දැන් උ. කොරියානු අග නගරයේ වීදිවල ජංගම දුරකතන භාවිතා කරන්නන් දක්නට නැතිබවත් උ. කොරියානු බලධාරීන්ගෙන් පැවසී ඇත. මේ නිසා කාර්යාල සේවකයින් හා විදේශ සංචාරකයින් හෝටල්වල පොදු දුරකතන සේවා භාවිතය සඳහා පෝලිම් ගැසී සිටින බව ප්‍රකාශිතය.
කෙසේ වෙතත් මෙම තහනමට අප්‍රේල් මස සිදුවුණු දුම්රිය බෝම්බ පිපිරුම බලපාන්න ඇති බව සැලකේ. මෙම පිපිරුම ජංගම දුරකතන මගින් පණගන්වන ලද්දක් බව ආරක්ෂක අංශවල නිගමනය වී තිබේ.
උ. කොරියාවට ජංගම දුරකතන හඳුන්වා දෙන ලද්දේ 2002 නොවැම්බරයේය. 2003 වන විට ජංගම දුරකතන භාවිතා කරන්නන් 20000 කට වැඩි ප්‍රමාණයක් දක්වා ඉහළ ගිය බව ප්‍රකාශිතය.
රොයිටර්
</ART>
<ART>
ආරක්ෂක සහයෝගීතාව තර කිරීමට ඉන්දියා අමෙරිකා ගිවිසුමක්
නවදිල්ලියේ දී
ආරක්ෂක කටයුතු හා භීෂණ විරෝධි ගෝලීය යුද්ධය පිළිබඳ සහයෝගීතාව ශක්තිමක් කිරීමට ඉන්දියාවත් අමෙරිකාවත් පෙරේදා ගිවිස ගත්තේය.
නව ඉන්දීය රජය හා අමෙරිකාවේ ඉහළ පෙලේ ආරක්ෂක නිලධාරියෙකු අතර පැවති සාකච්ඡා වලදී මේ ගිවිසගැන්ම සිදුව තිබේ.
දකුණු ආසියා කලාපය හා ඉරාකය කැරේ අවධානයෙන් යුතුව ආරක්ෂක කටයුතු සම්බන්ධයෙන් පැවති මෙම සාකච්ඡාවට ඉන්දීය නිලධාරීන් සමග එක්ව සිටියේ අමෙරිකානු ආරක්ෂක ප්‍රතිපත්ති පිළිබඳ නියෝජ්‍ය ලේකම් ඩග්ලස් හීත්ය.
මෙම සාකච්ඡා ඇරඹුණේ ඉකුත් අගහරුවාදාය. ගෝලීය ත්‍රස්තවාදය, සමූහ ඝාතන අවිව්‍යාප්තිය මූදු තිර ආරක්ෂාව ආදිය මේ සාකච්ඡාවේදී අවධානයට ලක්විය.
අමෙරිකාවේ මිසයිල ආරක්ෂණය හා ඇෆ්ගනිස්තානය හා ඉරාකයේ ආරක්ෂක තත්ත්වයද තවදුරත් සාකච්ඡා කැරිණි.
ඉරාකයට ඉන්දිය හමුදා යැවීමේ ඉල්ලීමක් පූර්ව රජයෙන් ප්‍රතික්ෂේප වී තිබිණ. එහෙත් එ.ජා. රජය යටතේ එහි යැවිය හැකි හමුදා සේනාංකයක් දැනටම වෙන්කොට ඇති බව පවසන ජ්‍යෙෂඨ නිලධරයකු එ.ජා. සංවිධානය විසින් ඉල්ලීමක් කළහොත් ඔවුන් ඉරාකයේ යොදවන බව කියා ඇත.
රොයිටර්
</ART>
<ART>
රටේ ආරක්ෂක කටයුතු පිළිබඳ බලතල අපට ලබා දෙන්න
ඉරාක අතුරුවාර රජය එ.ජා. ගෙන් ඉල්ලයි
බැග්ඩෑඩයේදී
ඉරාක ජනතාවට එරට බලය පැවරෙන ජුනි 30 දායින් පසු සන්ධාන හමුදාවේ අනාගත පැවැත්ම පිළිබඳ තීරණ ගැන්මේ බලය තමන්ට ලබා දෙන ලෙස ඉරාක නව අතුරුවාර රජය පෙරේදා එ.ජා. සංවිධානයෙන් ඉල්ලා සිටියේය.
එහෙත් ඉරාකීයන්ට බලය පැවරීම පිළිබඳ අමෙරිකා - බ්‍රිතාන්‍ය සැලැස්ම සම්බන්ධයෙන් ආරක්ෂක මණ්ඩලය හමුවේ කරුණු දක්වන විදේශ ඇමති හොෂියාර් සෙබාරි පවසා ඇත්තේ ඉරාකයේ ආරක්ෂාවට උපකාරි වනු පිණිස අමෙරිකාව ප්‍රමුඛ සන්ධාන හමුදාව එහි රැදී සිටීම අතුරුවාර රජයේ අපේක්ෂාව බවය.
කෙසේ වෙතත් මෙම සන්ධාන හමුදාවේ රැඳී සිටීම සම්බන්ධ තීරණ ගැනීමට සංක්‍රමික ඉරාක රජයට බලයක් තිබිය යුතු අතර එය නව යෝජනාවෙන් පිළිබිඹු විය යුතු බවද සෙබාරි කියා ඇත්තේ නව රජයට ආරක්ෂක කටයුතු සම්බන්ධ බලය තිබිය යුතුබව පවසමිනි.
ජුනි 30න් පසු සන්ධාන හමුදාව සම්බන්ධ අවසන් තීරණ ගැනීමේ බලය හිමිවිය යුත්තේ කාටද යන්න එ.ජා. ආරක්ෂක මණ්ඩලයේ විවාදයට ලක්ව තිබෙන්නකි.
සන්ධාන හමුදා ඉරාකයෙන් ඉවත්වීමට දින වකවානු නියම කළ යුතු බවට ප්‍රංශය, ජර්මනිය හා චීනයෙන් කැරෙන යෝජනාව ප්‍රතික්ෂේප කරන සෙබාරි පවසන්නේ අන්තර් ජාතික හමුදා කල් ඇතුවම ඉවත් වීමෙන් ඉරාකය අවුල් වී යා හැකි අතර සැබෑ සිවිල් යුද්ධයකට මග පෑදෙනු ඇති බවය.
රොයිටර්
</ART>
<ART>
ඊශ්‍රායලය
ඇමතිවරු දෙදෙනෙක් ෂැරොන් රජයෙන් ඉවතට
ජෙරුසෙලමේ දී
ගාසා තීරයෙන් ඊශ්‍රායල් ජනාවාස ඉවත් කිරීමේ සිය සැලැස්ම අනුමත කර ගැනීමට බහුතර කැබිනට් අනුමැතියක් ලබා ගැනීම සඳහා ඊශ්‍රායල් අගමැති එරියල් ෂැරොන් ඊයේ සිය දැඩි මතධාරී ඇමතිවරුන් දෙදෙනකු තනතුරුවලින් පහ කළේය.
ගාසා සැලැස්ම පිළිබඳව ඡන්ද විමසීම ලබන ඉරිදාට නියමිතව ඇති අතර, සිය ලිකුඩ් පක්ෂයේ කැරලිකාර සාමාජිකයන් කිහිප දෙනකු, මෙම සැලැස්මට ඡන්දය පාවිච්චි කිරීම සඳහා පොළඹවා ගැනීමේ අසාර්ථක උත්සාහයෙන් අනතුරුව දක්ෂිණාංශික දේශපාලන පක්ෂයක් වන නැෂනල් යුනියන් පක්ෂයට අයත් ඉහත ඇමතිවරුන් ඉවත් කිරීමේ වෙනත් උපක්‍රමයකට ෂැරොන් පියවර ගෙන තිබේ.
</ART>
<ART>
ප්‍රධානීන් දෙදෙනකු ඉල්ලා අස්වීමෙන් සී.අයි. ඒ. ආයතනය අර්බුදයක
වොෂින්ටනයේ දී
අමෙරිකාවේ සී. අයි. ඒ. ආයතනයේ අධ්‍යක්ෂ ජෝර්ජ් ටෙනෙට් සිය ධූරයෙන් ඉල්ලා අස්වීමේ ලිපිය ඉදිරිපත් කැර ඇති අතර ඒ අනුව ලබන මාසයේ ඔහුගේ ධූර කාලයට සත් වසරක් පිරීම සමග ඉන් ඉවත්වන බව ප්‍රකාශ කැර තිබේ. මේ අතර එහි නියෝජ්‍ය අධ්‍යක්ෂ (මෙහෙයුම්) ජේම්ස් පැවිට් ද ආයතනයෙන් විශ්‍රාම යාමට තීරණය කැර ඇතැයි ප්‍රකාශ වීමෙන් අර්බුදයක් මතුව ඇති බව කියැවේ. ටෙනෙට්ටත් කලින් තමා එම තීරණය ගෙන තිබූ බව ඔහු කියා ඇත.
2001 සැප්: 11 ත්‍රස්ත ප්‍රහාරයට අදාල බුද්ධි අංශයේ දුර්වලතා සේම ඉරාකයේ සමූහ ඝාතන අවි ඇතැයි පැවසුවද මෙතෙක් ඒවා සොයා ගැන්මට නොහැකිවීම සම්බන්ධයෙන්ද සී.අයි. ඒ. ආයතනය චෝදනාවට ලක්ව තිබිණි.
51 හැවිරිදි ටෙනෙට් පුද්ගලික හේතු මත ඉල්ලා අස්වන බව ප්‍රකාශ කැර ඇතැයි ජනාධිපති බුෂ් ද පවසා ඇත.
රොයිටර් – ඒ.එෆ්.පී
</ART>
<ART>
ඩයනාගේ මව මිය යයි
ලන්ඩනයේ දී
මියගිය බ්‍රිතාන්‍යයේ ඩයනා කුමරියගේ මව වන ෆ්‍රාන්සස් ෂාන්ඩ් කිඩ් දිගු කලක් අසනීපව සිට පෙරේදා මියගියාය. මියෙනවිට ඇය 68 වියේ පසුවිය. ඇගේ අභාවයෙන් තමාත් සොයුරු හැරිත් දැඩි කම්පාවට පත්බව බ්‍රිතාන්‍ය කිරුලේ දෙවැනි හිමිකරුවන විලියම් කුමරු සිය මිත්තනියගේ අභාවය වෙනුවෙන් නිකුත් කළ නිවේදනයක දැක්වේ.
ඩයනා කුමරියගේ හිටපු සැමියා වු චාර්ල්ස් කුමරු හා බ්‍රිතාන්‍ය මහරැජින ද ඇගේ අභාවය පිළිබඳ ස්පෙන්සර් පවුලට ශෝක පණිවිඩ යවා ඇත.
රොයිටර්
</ART>
<ART>
<PIC>මියැන්මාරයේ ප්‍රජාතන්ත්‍රවාදී නායිකා අවුත් සාෆ් සූ කී, වසරකටත් අධික කාලයක් තිස්සේ, රඳවාගෙන සිටීම පිළිබඳව අන්තර් ජාතික දෝෂ දර්ශනයට ලක් වී සිටින එරට හමුදා රජයේ අගමැති ක්හිත් න්යුන්ට්, මේ දිනවල තායිලන්තයේ සංචාරයක නිරත වී සිටියි. මෙම සංචාරයේදී ඔහුගේ තායිලන්ත සමගාමියා වන තක්සින් සිහමාත්‍රා සමඟ සාකච්ඡාවේ යෙදී සිටියි. බැංකොක්හි රාජ්‍ය මන්දිරය ඉදිරිපිට, සූ කී ගේ රුව සහිත පෝස්ටරයක් ඔසවාගෙන විරෝධය දක්වන තායි ශිෂ්‍යයෙකි මේ.</PIC>
<PIC>පෙරේදා නිව්යෝක්හිදී පැවැති එක්සත් ජාතීන්ගේ සංවිධාන ආරක්ෂක මණ්ඩල සමුළුවේදි නව ඉරාක රජයේ විදේශ ඇමති හොෂියර් සෙබාරි (ඉහළ වමේ - අසුන්ගෙන) රැස්වීම අමතන අයුරු.</PIC>
<PIC>ජාතික ආරක්ෂාව පිළිබඳ ඉරාක අමාත්‍ය මණ්ඩල කමිටුවේ ප්‍රථම රැස්වීමෙන් අතුරුව පැවැති ප්‍රවෘත්ති සාකච්ඡාවේදී මේ අදහස් දක්වන්නේ ජාතික ආරක්ෂක කටයුතු පිළිබඳ නියෝජ්‍ය අගමැති වරයා වන බර්හැම් සාලේය. අතුරු වාර රජයේ අගමැති ආචාර්ය අසාද් අලම් ද ඔහු අසළ සිටී.</PIC>
<PIC>ධාරානිපාත වර්ෂාවෙන්, ගං වතුරින් සහ නාය යාම්වලින් විපතට පත් හයිටි සහ ඩොමිනිකා රාජ්‍යයේ දහස් ගණන් ජනතාව උන්හිටි තැන් අහිමි වීමෙන් අනාථ භාවයට පත්වී සිටිති. හයිටි - ඩොමිනිකා දේශ සීමාවේ පිහිටි සරණාගත කඳවුරක පිරිසක් මේ පෙළ ගැසී සිටින්නේ ඔවුන් වෙත ළගා වන ආහාර පාර්සල් ලබාගැනීම පිණිසය.</PIC>
<PIC>චීන මූර්ති ශිල්පි වෙන් යුවාන් යැන් විසින් නෝමැන්ඩියේ ග්‍රෑන්ඩ් කෑම්ප් – මේසි හි ඉදිකළ "ලෝකයේ සාමය" නම් පිළිරුව අභියසින් දෙවන ලෝක යුද්ධයට යොදාගත් අමෙරිකානු වාහන පෙළක් ඇදී යන අයුරු මෙහි දැක්වේ. දෙවන ලෝක යුද්ධයේදී 1944 ජුනි 6 දා මිත්‍ර හමුදා යුරෝපයට කඩාවැදීමේ 60 වැනි සංවත්සරයේ කොටසක් ලෙස අන්තර් ජාතික මිත්‍රත්වය වෙනුවෙන් මීටර් 10 ක් උස මේ පිළිරුව ඉදිකැරී ඇත.</PIC>
</ART>
<ART>
සතියක් තුළ පාකිස්තානයෙන් තවත් මිසයිලයක්
ඉස්ලාමාබාදයේ දී
න්‍යෂ්ටික යුද හිසක් රැඳවිය හැකි තවත් බැලිස්ටික් මිසයිලයක් පකිස්තානය ඊයේ සාර්ථක ලෙස අත්හදා බැලීය. තවත් 'ගවුරි' මිසයිලයක් අත්හදා බැලු බව හමුදා අංශයෙන් ද ප්‍රකාශ වී තිබේ. ඉකුත් සෙනසුරාදා කි. මි. 1500 ක් දුරදිවෙන මිසයිලයක් අත්හදා බැලීමෙන් පසුඔවුන් සතියක් තුළ අත්හදා බැලූ දෙවැනි මිසයිලය මෙයයි.
රොයිටර්
</ART>
<ART>
සදාම්ගේ පුතුන් අල්ලා දුන් අයගේ සොහොයුරා මරා දමලා
මෝසල් හිදී
අමෙරිකානු හමුදාවෙන් ඝාතනය කැරුණු සදාම් හුසේන් ගේ දෙපුතුන් පිළිබඳව එම හමුදාවට තොරතුරු සපයන ලදැයි කියැවෙන පුද්ගලයාගේ සොහොයුරා පෙරේදා ඔහු ගමන් කළ රියට එල්ලවුණු ප්‍රහාරයකින් මියගොස් තිබේ.
සදාම්ගේ උදේ හා කුසේ යන දෙපුතුන්, 2003 ජූලි මස අමෙරිකානු හමුදාවෙන් ඝාතනය විණ. සදාම්ගේ දුර ඥාතියකු වන නවාෆ් අල් සෙයිදීන්ට අයත් මෝසල්හි නිවසක සිටියදී අමෙරිකානු හමුදාව එය වටලා උදේ හා කුසේ ඝාතනය කළහ. ඔවුන් පිළිබඳ තොරතුරු අමෙරිකානු හමුදාවට සැපයුවේ නවාෆ් අල් සෙයිදින් බව විශ්වාස කැරේ.
ඔහුගේ සොයුරු සාලා සෙයිදන් රැගත් රියට පෙරේදා වෙඩිවදින විට ඔහුගේ ඥාතීන් තිදෙනෙකුද එහි සිට ඇත. මෙහිදී සාලා සෙයිදන් මියගිය අතර සෙස්සෝ තුවාල ලැබූහ. සදාම්ගේ පුතුන් ගැන තොරතුරු සපයන අයෙකුට ඩොලර් මිලියන 30 ක ත්‍යාගයක් හිමිව තිබිණ.
රොයිටර්
</ART>
<ART>
බංග්ලාදේශය
තට්ටු දෙකේ බස් රියක ගින්නකින් 9 ක් මරුට
ගිනි තැබීමකැයි පොලිසිය කියයි
ධකාහි දී
බංගලදේශයේ ධකා අගනගරයේදී ඉකුත් සිකුරාදා රාත්‍රි තට්ටු දෙකේ බස්රියක් ගිනි ගැනීමෙන් පුද්ගලයන් 9 දෙනෙකු පිළිස්සී මිය ගොස් ඇති අතර එය විපක්ෂය මෙහෙයවන වැඩ වර්ජනයට සම්බන්ධ ගිනි තැබීමක් ලෙස පැවසී තිබේ. සෙනසුරාදාට සැලසුම් කැර තිබු වැඩවර්ජනයට කලින් ඇතිවූ මේ සිද්ධියේදී තවත් වාහන ගණනාවකටද ගිනි තබා තිබිණ.
සේවය නිමවී නිවෙස් බලා යමින් සිටි බහුතරයක් සමග සිය දෙනෙකු පමණ බසයේ ගමන් කරමින් සිට ඇති අතර ගින්නේදී උඩතට්ටුවේ සිටි අයට ගැලවීමට මගත් තිබී නැත. මෙහිදී පිළිස්සුම් තුවාල ලත් 20 කට පමණ ප්‍රතිකාර කළ බව රෝහලේ වෛද්‍ය අංශයෙන් වාර්තා වී තිබේ.
අමෙරිකානු ආරක්ෂක ලේකම් ඩොල්ඩ් රම්ස් ෆෙල්ඩ්ගේ බංගලදේශ සංචාරය හමුවේ ඇතිවූ මේ සිද්ධිය පිළිබඳ පොලිස් පරීක්ෂණ පැවැත්වෙයි.
රොයිටර්
</ART>
<ART>
ඉරාක හිරකරු හිංසන සිද්ධිය ඇමෙරිකාවට ම කළ නිග්‍රහයක්
බුෂ් පැරිසියේදී කියයි
පැරිසියේදීය
ඉරාක බන්ධනාගාරවල හිරකරුවන්ට, අමෙරිකා සොල්දාදුවන් විසින් සිදු කළේ යැයි කියන හිංසා ක්‍රියා පිළිබඳ පුවත තමා තුළ දැඩි ලජ්ජා සහගත හැඟීමක් ඇතිකළේ යැයි පැරිසියේ දී ප්‍රකාශ කළ ජනාධිපති බුෂ්, ඒ පිළිබඳව පූර්ණ සහ විවෘත පරීක්ෂණ සිදු කරන බවට ද ප්‍රතිඥා දුන්නේය.
ප්‍රංස ජනාධිපති ජේකස් චිරාක් සමග පැවැති සාකච්ඡාවලින් අනතුරුව මාධ්‍ය හමුවක් අමතමින් බුෂ් ප්‍රකාශ කළේ, අමෙරිකාවේ කීර්තිනාමයට කැළලක් සිදු කළ මෙම සිද්ධිය, බොහෝ අමෙරිකානු ජනයා මෙන්ම තමන් ද නිග්‍රහයට ලක් කළ ප්‍රවෘත්තියක් බවයි.
විශේෂයෙන් බටහිර බැග්ඩෑඩයේ පිහිටි අබු - ගාරේබ් බන්ධනාගාරයේ රඳවා සිටින ඉරාක සිර කරුවන්ට, අමෙරිකා සොල්දාදුවන් පැමිණ වූ වධ හිංසා පිළිබඳ ඡායාරූප, මාධ්‍ය විසින් අනාවරණය කිරීමත් සමග, අන්තර් ජාතික අප්‍රසාදය අමෙරිකාව වෙත දිගින් දිගටම එල්ල වෙමින් පවතී. ඒ. එෆ්. පී
</ART>
<ART>
ඉරාකයේ සිට ඉන්දියාවට පකිස්තානය හරහා ගෑස් නළ මාර්ගයක්
පකිස්තානය හරහා ඉරානයේ සිට ඉන්දියාවට දිවෙන ගෑස් නල මාර්ගයක් ඉදිකිරීම කැරේ ඉන්දීය නව රජයේ අවධානය යොමුව ඇති බව ඉන්දීය විදේශ ඇමති නට්වාර් සිං ප්‍රකාශ කැර තිබේ. පකිස්තානයෙන් ඊට ජාත්‍යන්තර ආරක්ෂා සහතිකය ලබාදෙන්නේ නම් ඉදිකිරීමේ කටයුතු කඩිනම් කැරෙන බවද ඔහු කීවේය.
කි. මී. 1600 ක් දිග මෙම නල මාර්ගය ඉදිකිරීම් සම්බන්ධ සාකච්ඡා 1994 දී ඇරඹුනද ඉන්දු - පාකිස්තාන නොසන්සුන්තා සහ ව්‍යාපෘතියේ අධි පරිවැය හේතු කොට ගෙන එහි ප්‍රගතියක් ඇති නොවිණ.
දෙරට අතර එදිරිවාදිකම් මතුවීමෙන් පකිස්තානය ඉන්ධන සැපයුම කපා දමාවිය යන සැකයෙන් ඉන්දියාව මෙම ව්‍යාපෘතියට අත්සන් කිරීමට කැමැත්ත දක්වා නොතිබිණ.
මේ අතර මේ මස ඉන්දු - පකිස්තාන නිලධාරීන් නවදිල්ලියේදී සාකච්ඡා ඇරඹීමත් සමග කාශ්මීර ප්‍රචණ්ඩ ක්‍රියා සංසිදී යනු ඇති බවට නට්වාර් සිං විශ්වාසය පළ කැර ඇත්තේ ඉකුත් සිකුරාදා ඉස්ලාමීය කැරලිකරුවන් තිදෙනෙකු හා ඉන්දීය සෙබළෙකු ඝාතනය වීමෙන් පසුය.
ඒ අතරම ලබන අගෝස්තුවේදී පකිස්තාන විදේශ ඇමති කුර්ෂිඩ් මහමුද් කසුරි මුණ ගැසෙන අවස්ථාවේදී ඔවුන් ඉන්දියාවට එරෙහිව ක්‍රියාත්මක කැර ඇති ත්‍රස්තවාදී වැඩපිළිවෙලේ නිමාවක් දකින්නේ කවදා දැයි ප්‍රශ්න කරන බවද නට්වාර් සිං කීවේය. ඉන්දීය ත්‍රස්තවාදී ක්‍රියාවන් බහුතරයක් පැමිණෙන්නේ පකිස්තානයෙන් බවද ඔහු කීවේය.
එහෙත් පාකිස්තානය සමග සමීප සබඳතාවක් ගොඩ නගා ගැනීමට ඉන්දියාව කැමති බවත් එය ප්‍රතිචාරාත්මක හා යථාර්ථවාදී පදනමක් මත සිදුවන බවත් ඔහු වැඩි දුරටත් කීවේය.
කෙසේ වෙතත් නව ඉන්දීය රජය, පූර්ව රජයේ ඉන්දු - පාකිස්තාන සාම ක්‍රියාවලිය ඉදිරියටගෙන යන බව පවසා තිබේ.ඒ. එෆ්. පී.
</ART>
<ART>
චීනයේ නාය යාමකින් තිදෙනෙක් නසිති 18 ක් අතුරුදන්
බීජිංහිදීය
නිරිත දිග චීනයේ චොන්ක්වින් ප්‍රදේශයට පෙරේදා ඇද හැලුණු ධාරානිපාත වර්ෂාවක් සමග සිදුවූ නාය යාමකින් තිදෙනෙක් මිය ගොස් තවත් 18 දෙනෙකු අතුරුදන් වී ඇතැයි ක්ෂින් හුවා ප්‍රවෘත්ති සේවය වාර්තා කළේය.
නිවෙස් 14 ක් පස් කඳුවලට යට කරමින් ගල් අඟුරු ආකර පිහිටි පෙදෙසක සිදුවු මේ අනතුරින් අතුරුදන් වූවන් සියලුම දෙනා ද මිය යන්නට ඇතැයි සහන සේවකයෝ සැක පහළ කරති.
රොයිටර්
</ART>
<ART>
නේපාල අර්බූදයට ස්විස් සහාය
බර්න්හිදී
නේපාල රජය හා මාඕවාදී කැරලිකරුවන් අතර ගැටුම සමථයකට පත් කිරීමේ විසඳුම් පතා මැදිහත් කරුවෙකු ලෙස ක්‍රියා කිරීමට ස්විට්සර්ලන්තය කැමැත්ත පල කැර තිබේ. මෙබව ස්විස් විදේශ අමාත්‍යංශයෙන්ද තහවුරුව තිබේ. එම අමාත්‍යාංශ ප්‍රකාශක ක්‍රිස්ටීයන් මියුව්ලි පවසා ඇති පරිදි අදාළ දෙපාර්ශවයන් හමුවීම සඳහා තවම දින වකවානු හෝ ස්ථාන නියම කැරගෙන නැත.ඒ. එෆ්. පී
</ART>
<ART>
ඉස්ලාම්ය ධර්‍මයට හානිකරන ද්‍රෝහීන් මරාගෙන මැරෙන්න දස දහසක් සූදානම්
ඉස්ලාමීය වීර සැමරුම් සංවිධානය කියයි.
ටෙහෙරානයේ දීය.
ඊශ්‍රායලයට, ඉරාකයේ අමෙරිකා හා බ්‍රිතාන්‍ය සන්ධාන හමුදාවලට සහ ගත් කතුවර සලමන් රුෂ්ඩිට මරාගෙන මැරෙන බෝම්බ ප්‍රහාර එල්ල කිරීමට ඉරාක ජාතිකයෝ දහස් ගණනක් දැනටමත් ලිඛිතව කැමැත්ත පළ කර ඇතැයි ගෝලීය ඉස්ලාමීය ව්‍යාපාරයේ ආගම වෙනුවෙන් දිවි පිඳූවන් අනුස්මරණය කිරීම සඳහා වග ඉරාන කොමිෂමේ ප්‍රකාශකයකු පවසා ඇති.
මොහොමඩ් අලි සමාඩි නැමැති මෙම ප්‍රකාශනය තව දුරටත් ප්‍රකාශ කර ඇත්තේ ඉරාකයේ සජාන් සහ කර්ඛාලා ඇතුළු පූජනීය නගරවල විදේශ හමුදා විසින් සිදු කර තිබෙන විනාශය ෂීයා මුස්ලිම් බැතිමතුන් බහුතරයක් වෙසෙන ඉරානය විසින් දැඩි ලෙස හෙළා දකින බවයි.
ඉස්ලාම් ධර්‍මයට අපහස වන අයුරින් සැටනික් වර්සස් නමින් ග්‍රන්ථයක් ලියු රුෂ්ඩි ඉරාන විප්ලවීය නයක අයතොල්ලා ඛකුමේනි විසින් මරණ දඩුවමට යත් කරන ලද්දේ 1989 වසරේ දීය.
ඉස්ලාම් අගමට හානි පමුණුවන මෙවන් ද්‍රෝහීන් විනාශ කර දැමීම සඳහා ආත්ම පරිත්‍යාසගයෙන් මෙහෙයුම් දියත් කරන්නට 10,000 කට අධික පිරිසක් දැනටමත් ලියා පදිංචි වී ඇතැයි ද එම ප්‍රහාර අරඹන්නට වත්මන් ඉරාන අධ්‍යාත්මික නායක අයොතුල්ලා අලි ඛමේනිගේ අනුමැතිය ලැබෙන තෙක් ඔවුන් පසුවන්නේ යැයි ද මොහු තව දුරටත් ප්‍රකාශ කර ඇත.
අපගේ හමුදාමය නොවන එකම ඉලක්කය සලමන් රුෂ්ඩිය අප විශ්වාස කරන අන්දමට ඔහු ඉස්ලාම් ධර්‍මයට එරෙහිව දියත්කර ඇති සංග්‍රාමය හමුදාමය ප්‍රහාරයකටත් වඩා විනාශකාරි එකක් යනුවෙන්ද අලි සමාඩි තව කදුරටත් ප්‍රකාශ කර තිබේ.
රොයිටර්.
</ART>
<ART>
ඉරාකයේ ආරක්ෂක හමුදා විසුරුවා හැරීම අමෙරිකාව කළ බරපතළම වරදක්
නව අගමැති
බැග්ඩෑඩයේ දී
සදාම් හුසේන් ගේ අණසක යටතේ පැවති හමුදාව විසුරුවාලීම අමෙරිකාවෙන් සිදු කැරුණු බරපතළ වැරැද්දක් බව ප්‍රකාශ කරමින් එම අමෙරිකානු ක්‍රියාව හෙළා දකින ඉරාකයේ නව අගමැති ඉයාඩ් අල්ලාවි, හිටපු බාත් පාක්ෂිකයන් ද ඇතුළත් ප්‍රබල ආරක්ෂක හමුදාවක් ගොඩනැගීමට අවශ්‍ය නීති සිය රජයෙන් සම්පාදනය කැරෙනු ඇති බව පෙරේදා පැවසීය.
සදාම් ගේ බලය බිඳ වැටීමෙන් පසු ඉකුත් වසරේ දී සදාම් හමුදාව විසුරුවාලීම අමෙරිකාව සිදු කළ තවත් බරපතළ වැරැද්දක් වන හෙයින් රට පුරා පැතිර යමින් පවතින ප්‍රචණ්ඩකාරිත්වය මැඬලීමට ශක්තිමත් ආරක්ෂක බලකායක් ගොඩ නගන බව ඔහු කීවේ ඉරාකය තවදුරත් අසල්වැසි රටවලට තර්ජනයක් නොවන බවටද සහතික වෙමිනි.
ඉරාක හමුදාව, පොලිසිය හා අභ්‍යන්තර ආරක්ෂක බලකාය විසුරුවාලීම ඇතුළු බරපතළ වැරදි අමෙරිකාවෙන් සිදුව ඇතැයි අල් ජසීරා රූපවානියට පවසන ඔහු, මේ වැරදි නිවැරදි කිරීම දැන් අරඹා ඇතැයි ද පවසා තිබේ.
"ඉරාකය ශක්තිමත් විය යුතු සේම අවශ්‍ය තැනකදී ස්වයං ආරක්ෂණයට හැකියාව තිබිය යුතුයි. එසේ වතුදු ඉරාකය සදාම් යුගයේ දී මෙන් යළි අසල්වැසි සහෝදර රටවලට ප්‍රහාර එල්, නො කරනු ඇත" ඔහු පැවසීය.
ඉරාකය ආක්‍රමණයෙන් පසු පත් කළ ඉරාකයේ අමෙරිකානු ආණ්ඩුකාර පෝල් බ්‍රිමර්, එතෙක් එරට පැවති 375,000 ක හමුදාව විසුරුවා හල අතර සදාම් යුගය අතුගා දැමීමේ අදිටනින් බාත් පාක්ෂිකයන් වියුක්ත කිරීමේ ව්‍යාපාරයක් ද ඇරඹීය.
1970 ගණන්වල දී බාත් පක්ෂය හැරගිය අල්ලාවි පවසන්නේ 150,000 ක පමණ අමෙරිකා ප්‍රමුඛ හමුදාව ඉරාකයෙන් ඉවත්ව ගිය පසු ඉස්ලාමීය සටන්කාමීන් හා නිකායික සටන් කාමීන් මැඩලිය හැකි වන පරිදි රටේ ආරක්ෂක හා බුද්ධි අංශ සේවා යළි ගොඩනගනු පිණිස සදාම් යටතේ සිටි විශේෂඥයින් ගේ සේවය අවශ්‍ය බවය.
මූලික සාපරාධි ක්‍රියාවන්ට වරදකරුවන් නොවන අහිංසක බාත් පාක්ෂිකයන් පුනරුත්තාපනය කළ යුතු බව ඔහු දැනටමත් කියා ඇත.
රොයිටර්
</ART>
<ART>
<PIC>ස්විට්සර්ලන්තයේ බර්න් නුවර පෙරේදා ප්‍රථම වරට පැවැති ජාතික කතෝලික යෞවන දිනය සැමරීමේ උලෙළට දෙවන ජුවාන් පාවුළු පාප් වහන්සේ එහි සැපත් වූයේ දැඩි ආරක්ෂක විධි විධාන මධ්‍යයේය. ස්විස් තරුණ තරුණියන් දස දහස් ගණනින් සහභාගි වූ මෙම උලෙළ පාප් වහන්සේ විසින් අමතන අයුරු දැවැන්ත රූපවාහිනී තිරයක දිස්වූ අන්දම.</PIC>
<PIC>උතුරු සහ දකුණු කොරියා අතර 1950 පැවැති යුද්ධයේදී මිය ගිය සිය ඥාතියකුගේ සොහොන් කොත අසළ මේ කාන්තාව මෙසේ හඬා වැළපුණේ සෝල් අගනුවර 'නේෂන්' සුසාන භූමියේදීය.</PIC>
<PIC>මේ මස 28 - 29 දිනවලදී තුර්කියේ ඉස්තාන්බුල් නගරයේදී නැටෝ මුළුව පැවැත්වීමට නියමිතව තිබේ. තුර්කියේ සමුළුව පැවැත්වීමට මෙන්ම ඒ සඳහා අමෙරිකානු ජනාධිපති බුෂ්ගේ පැමිණීමට ද එරෙහිව පැවැත්වූ උද්ඝෝෂණ රැළියකට සහභාගි වූ පිරිසකි මේ.</PIC>
<PIC> 'අල්ලා ශ්‍රේෂ්ඨයි' යනුවෙන් සඳහන් සාටකයකින් මුහුණ ආවරණය කරගත් මේ පාකිස්තානු ජාතිකයා එරට මුටාහිදා මජ්ලිෂ්- එ- අමාල් නැමැති විරුද්ධ පක්ෂ ක්‍රියාකාරකයෙකි. පාසල් පෙළ පොත්වල ශුද්ධ යුද්ධය (ජිහාඩ්) පිළිබඳ කුරානයේ පාඨ වෙනස් කිරීමට රජය ගෙන ඇති තීරණයට එරෙහිව පැවැති මෙම විරෝධතාවලට දහස් ගණනින් විරුද්ධ පක්ෂ ආධාරකරුවෝ එක්වූහ.</PIC>
<PIC>දෙවන ලෝක යුද්ධයේදී ප්‍රංශයේ නෝමැන්ඩි වෙරළට මිත්‍ර හමුදා ළඟාවීමේ 60 වැනි සංවත්සරය ඊයේ සැමැරිණ. 1944 ජූනි 6 දා අමෙරිකානු ගුවන් බලකාය විසින් මුදා ගනු ලැබුණු ශාන්ත මිරේ එග්ලිසේ ගම්මානයේදී පෙරේදා පැවති අනුස්මරණෝත්සවයේදී දහස් ගණන් පිරිස් වීදි සරණ අයුරුය මේ.</PIC>
</ART>
<ART>
රේගන් අභාවය ගැන ලෝක නායකයෝ සොව පළ කරති
වොෂින්ටනයේදී
ඇල්සයිමර් රෝගයට ගොදුරුව සිට 93 වියේදී පෙරේදා මිය ගිය අමෙරිකාවේ හිටපු ජනාධිපති රොනල්ඩ් රේගන් අනුස්මරණය කරමින් ලෝක නායකයන් හා ප්‍රභූන්ගෙන් ශෝක පණිවිඩ ගලා එමින් පවතින බව වාර්තා වේ.
ඔහුගේ අභාවය අමෙරිකානු ඉතිහාසයේ සංවේගදායි අවස්ථාවක් ලෙස හඳුන්වන වත්මන් ජනාධිපති ජෝර්ජ් ඩබ්. බුෂ් ශ්‍රේෂ්ඨ අමෙරිකානුවෙකුගේ අවසානය සිදුව ඇතැයි කීවේය.
 'ඔහුගේ ශ්‍රේෂ්ඨත්වයෙන් අමෙරිකානු ගෞරවය දිනාගත්තා. යහපත් බවින් ජන හදවත් දිනාගත්තා. ඔහු අවබෝධය සමග මුසුවූ විශ්වාසයක් සතුවූවෙක්. ඔහු තුළ පැවති ශක්තිය ජන්ම ගුණයත් දයාව නිහතමානිත්වය තුළින් උපන්නක්. උපහාසය බුද්ධිය හා මුසුවූවක්. ඔහුම ගොඩනැගූ ජාතියකටත් උදව් කළ ලෝකයටත් ඔහු අද අහිමිවී තිබේ' යැයි ද ඔහු පැවසීය
බ්‍රිතාන්‍ය අගමැති ටෝනි බ්ලෙයාර් රේගන් හඳුන්වන්නේ අමෙරිානු ස්වයං විශ්වාසය යළි ගොඩනැගීමට නායකත්වය දුන් පුද්ගලයකු ලෙසය. අමෙරිකානු දේශපාලනයේ ඔහු නව නැම්මක් ඇති කළ බවද බ්ලෙයාර් පවසයි.
ඔහු අව්‍යාජවම සැබෑ අමෙරිකානුවකු බව පවසන හිටපු ජනාධිපති බිල් ක්ලින්ටන් අමෙරිකානු ජනතාව තුළ ධනාත්මක හැඟීම් වර්ධනයට ඔහු ඉවහල් වූ බවත් ලොව හැම තැනම නිදහසේ අයිතිය වෙනුවෙන් කැරෙන සටන්වලදී අමෙරිකාව ඉදිරියෙන් රැඳවීමට ඔහු සමත් වූ බවත් කියා තිබේ.
එකුදු වෙඩිල්ලක් හෝ පත්තු නොකර නිරවි යුද්ධය ජයගැන්මට සමත් වීමෙන් ඔහු සෑම නායකයින්ටම වඩා කීර්තියක් හිමිකර ගත් බව බ්‍රිතාන්‍යයේ හිටපු අගමැතිනි මාග්‍රට් තැචර් කීවාය.
ප්‍රංස ජනාධිපති ජේකස් චිරාක්, බ්‍රිතාන්‍ය්‍ය එළිසබත් රැජන කැනඩා අගමැති පෝල් මාටින් ආදී ලෝක ජන නායකයින් රැසක්ම මේ වන විට ඔහුගේ අභාවයෙන් ඇතිවූ කම්පනය සහ ශෝකය ප්‍රකාශයට පත් කැර ඇත.
රොයිටර්
</ART>
<ART>
පකිස්තානයේ අබෝටාබාද් නගරයේ හෙළකට ට්‍රක් රථයක් පෙරැළී 38 ක් මරුට: 8 කට තුවාල
පකිස්තානයේ ඉස්ලාම්බාද් නුවරට සැතපුම් 50 ක් දුරින් පිහිටා ඇති ඇබොටාබාද් කුඩා නගරයේ හෙළකට ට්‍රක් රථයක් පෙරැළීමෙන් 38 දෙනෙක් මරු මුවට පත්විය. 8 දෙනෙකුට තුවාල සිදුවිය.
ඇබොටාබාද් නගරයට සැතපුම් 50 ක් දුරින් පිහිටා ඇති මුස්ලිම් සිද්ධස්ථානයකට ගොස් ආගමික වතාවත්හි නිරතව ආපසු තම ගම වන සින්කියාරි බලා යද්දී ඔවුන් මෙම අනතුරට ලක් විය.
එකම ගමේ පුද්ගලයන් වන්දනාවේ ගොස් ආපසු නිසේ බලා යද්දී වූ මෙම අනතුර සිදු වී ඇත්තේ ට්‍රක්රථයේ තිරිංග නොතිබූ නිසා බව පොලීසියට පවසයි.
මියගිය අය අතර පිරිමි 25 ක්, ගැහැණු 12 ක් සහ එක ළමයෙක් සිටි බව වාර්තාවේ.
</ART>
<ART>
උතුරු ඉන්දියාව
සුළි සුළඟකින් 21 ක් මරුට
ලක්නව් හි දී
ඉන්දියාවේ උත්තර් ප්‍රදේශ් හි ගොන්ඩා දිස්ත්‍රික්කය හරහා ඉකුත් සිකුරාදා හමාගිය චණ්ඩ මාරුතයකින් පුද්ගලයන් 21 දෙනෙකු මරුමුව පත්ව තවත් 25 දෙනෙකු තුවාල ලබා තිබෙන බව පොලීසිය කියයි.
කි. මී. 10 ක බිම් ප්‍රදේශයක් ඉන් දැඩි හානියට පත්ව ඇත. මියගිය අයගෙන් බහුතරයක් කඩා වැටුණු ගස්වලට යටවීමෙන් එම ඉරණමට ගොදුරුව ඇත.
ඒ.එෆ්.පී.
</ART>
<ART>
ඉන්දු – කාශ්මීරයේ ප්‍රචණ්ඩ ක්‍රියාවලට 11 ක් බිලි
ශ්‍රී නගර් හි දීය.
ඉන්දු කාශ්මීරයේ සති අන්තයේ සිදුවූ ප්‍රචණ්ඩ ක්‍රියාවලින් 11 දෙනකු ජීවිතක්ෂයට පත්වී ඇතැයි පොලිස් ආරංචි මාර්ග සඳහන් කළේය. මේ අතරින් ඉස්ලාමීය සටන්කාමීන් බවට සැක කෙරෙන හත් දෙනකු ඉන්දීය හමුදා අතින් ඝාතනයට ලක්වී ඇති අතර බෝම්බයක් සමග සෙල්ලම් කරමින් සිටි ළමයින් දෙදෙනකු එය පිපිරීමෙන් මියයාමේ සිද්ධියක් ද පොලිසියට වාර්තා වී තිබේ.
මේ අතර ඩෝඩා ප්‍රදේශයේ හින්දු සහ මුස්ලිම් වාර්ගික සාමාන්‍ය වැසියන් දෙදෙනෙක් ඉස්ලාමීය කැරලිකරුවන් ගේ වෙඩි තැබීමකින් මිය යාමේ සිද්ධියක් ද ශ්‍රී නගර් අග නුවරින් අනාවරණය වී තිබේ.
ඒ.එෆ්.පී.
</ART>
<ART>
ඉන්දු – පාකිස්තාන සාම ක්‍රියාවලිය ඉදිරියටම...
දෙරට විදේශ ඇමැතිවරු එකඟත්වය පළ කරති
නවදිල්ලියේදී ය
පූර්ව එදිරිවාදිකම් අතීතයේම වල දමා අඩසිය වසකට වැඩි කලක් පවත්නා සතුරු ක්‍රියාවල කෙළවරක් දකිනු රිසි සාම ක්‍රියාවලිය අඛණ්ඩව ඉදිරියට ගෙනයාමට ඉන්දු – පාකිස්තාන විදේශ ඇමැතිවරුන් එකඟතාවය පළකොට තිබේ. පසුගිය තෙදින තුළ දෙවැනි වරටත් ඉන්දීය විදේශ ඇමැති නට්වාර් සිං හා පකිස්තාන් විදේශ ඇමැති කුර්ෂීඩ් මහමුද් කසුරි අතර පැවැති දුරකතන සාකචිඡාවකදී මෙම එකඟතාවය පළව ඇත.
මෙහිදී අසල්වැසි රටවල් අතර සබඳතා නිරතුරුවම වර්ධනය විය යුතු බවත් යහපත් ද්විපාර්ශ්වික සබඳතා වැඩි දියුණු කිරීමෙහි ලා දෙපාර්ශ්වයේම ඇති කැමැත්ත පසුගිය කාලය තුළ පිළිබිඹුව ඇති බවත් නට්වාර් සිං පැවසීය.
නිරන්තරයෙන් සබඳතා පවත්වා ගැනීමටත් මේ මස අගදී පැවැත්වෙන සාම කතා බහ හමුවේ දෙපාර්ශ්වය අතර පවත්නා වෙනස්කම් ඉල්පීමෙන් වැළකී සිටීමටත් මේ විදේශ ඇමැතිවරු ගිවිස ගත්හ. සාම ක්‍රියාවලිය ඉදිරියට ගෙන යා යුතු ආකාරය සම්බන්ධයෙන් ඔවුනතර හටගෙන තිබූ ආරෝව පසෙකලීමට මෙම දුරකතන සාකච්ඡාව ඉවහල්ව ඇතැයි සැලකේ. පාකිස්තාන නායකත්වයට නිසි ගෞරවය පුද දෙන අතර දෙරට අතර සබඳතාවල  අනාගතය අතීතය හා මුසු නොවිය යුතු බව නට්වාර් සිං මෙහිදී කියා තිබේ. මීට පෙර කිසි කලෙක නොවූ විරූ අයුරින් සාමය උදා කැර ගත හැකි ආකාරය ගැන දෙරටම සිහින මවමින් සිටින බවද සිං කියා ඇත. ඒ සමගම දෙදෙනාම ඉන්දු – පාකිස්තාන මාධ්‍ය විකෘත කිරීම් නොතකා හැරීමටද මෙහිදී එකඟතාවයක් ඇතිකර ගත්හ.
න්‍යෂ්ටික ආරක්ෂණය සම්බන්ධයෙන් දෙරට අතර සාකච්ඡා ජූනි 19 – 20 දෙදින තුළ පැවැත්වෙන අතර කාශ්මීර ප්‍රශ්නය ඇතුළු සෙසු අර්බුදයන් පිළිබඳ සාම කතා ජූනි 27 හා 28 තුළ පවත්වනු ඇත.
රොයිටර් – ඒ.එෆ්. පී.
</ART>
<ART>
නේපාලය
ශිෂ්‍ය සංගම් වර්ජනයකින් ලක්ෂ 75 කගේ ඉගෙනුම අඩාලයි
කත්මන්දුහි දීය
නේපාලයේ මාවෝ වාදී ගරිල්ලා සංවිධානයට සම්බන්ධ ශිෂ්‍ය සංගමය විසින් පෙරේදා ප්‍රකාශයට පත්කර තිබූ වර්ජනයක් හේතුවෙන් ළදරු පාසල්වල සිට විශ්ව විද්‍යාල මට්ටම දක්වා සිසුන් හැත්තෑ පන් ලක්ෂයක් අධ්‍යාපනික ආයතනවලින් බැහැරව සිටි බැව් වාර්තා වී තිබේ.
තම සංගමය ත්‍රස්තවාදී සංවිධානයක් ලෙස ගසා ඇති ලේබලය ඉවත් කරන ලෙසත් පාසල් ඇතුළත්වීමේ ගාස්තු සහ පාසල් ගාස්තු අඩු කරන ලෙසත් ඉල්ලමින් සමස්ත නේපාල ජාතික ස්වාධීන ශිෂ්‍ය සංගමය නමින් හඳුන්වන මෙම සංගමය විසින් දින නියමයක් නැතිව පැවැත්වෙන්නක් බවද නේපාල ගුරු සංගමයේ නිලධාරියකු වන මද්හව් අධිකාරී පවසා ඇත.
නේපාලයේ පෞද්ගලික සහ නේවාසික පාසල් සංවිධානයේ සභාපතිවරයා වන උමේෂ් ෂ්රෙස්කා පවසන්නේ රටේ නිරන්තරයෙන් පැවැත්වෙන වැඩ වර්ජන නිසා වසරකට දින 150 කට වැඩියෙන් පාසල් පැවැත්වීමට ඉඩ නොලැබෙන බවයි.
රාජාණ්ඩු ක්‍රමය පෙරළා දැමීම සඳහා 1996 සිට නේපාලයේ ක්‍රියාත්මක වන මාවෝවාදී ප්‍රචණ්ඩ ක්‍රියා මර්දනය කිරීමේ අරමුණින් මෙම ශිෂ්‍ය සංගමය ත්‍රස්තවාදී සංවිධානයක් ලෙස රජය විසින්නම් කරන ලද්දේ 2002 වසරේදීය.
ඒ. එෆ්.පී.
</ART>
<ART>
අයර්ලන්ත කැමරා ශිල්පියෙක් සවුදියේදි මරා දමලා
රියාද් හිදී
සවුදි අරාබියේ රියාද් අග නගරයේදී සවුදි තුවක්කුකරුවන් විසින් අයර්ලන්ත ජාතික රූපවාහිනී කැමරා ශිල්පියෙකු වෙඩි තබා ඝාතනය කැර ඇති අතර ඔහුගේ බ්‍රිතාන්‍ය ජාතික සහායකයා එහිදි තුවාල ලබා තිබේ. පෙරේදා ඔවුන් මේ ඉරණමට ගොදුරු වී ඇත්තේ රියාද් නගරයේ ඉස්ලාමීය සටන්කාමීන්ගේ නේවාසික ස්ථානයක් රූ ගත කරමින් සිටියදීය.
මෙහිදී මියගිය කැමරා ශිල්පියා බී.බී.සී. සේවයේ 36 හැවිරිදි සිමොන් කම්බර්ස් ය. තුවාල ලබා ඇත්තේ ඔහුගේ සහාය මාධ්‍යවේදී 42 හැවිරිදි ෆ්රෑන්ක් ගාඩනර් ය. තුවාලකරු ශල්‍යකර්මයකට භාජනය කොට තිබේ.
ඉකුත් වසරේ ආරක්ෂක අංශයේ මර්දන මෙහෙයුමකදී මියගිය අල් කයිඩා සටන්කාමියකුගේ නිවසක් රූ ගත කරමින් රථයකින් ගමන් ගනිද්දී ඔවුනට වෙඩි තබා ඇත.
සවුදි අරාබියේදී බටහිර ජාතිකයන්ට එරෙහි සිදු කැරුණු සිව්වැනි ප්‍රහාරය මෙය බවත් මේ අනුව එහි නේවාසික බටහිර ජාතිකයන්ගේ ආරක්ෂාව පිළිබඳව යළි බියක් ජනිතව ඇති බවත් ප්‍රකාශිතය.
රොයිටර්
</ART>
<ART>
අල් ඛයිඩා සබඳතා ඇති රුසියානුවෙක් පාකිස්තානයේ දී දැලේ
පෙෂවෝ හිදී
පාකිස්තානයේ ඇෆ්ගනිස්තාන දේශසීමාවේ ගෝත්‍රික කලාපයේදී අල් කයිඩා සබඳතා ඇති රුසියානු ජාතික සැකකරුවෙකු පාකිස්තාන ආරක්ෂක අංශ විසින් පෙරේදා අත් අඩංගුවට ගෙන තිබේ.
23 හැවිරිදි මේ පුද්ගලයා මොස්කව් ආසන්න ගම්මානයක සිට පැමිණි බව වසරිස්තානයේ මිරාන්ෂාන් අග නගරයට සමීප හමුදා සෝදිසි මුරපොළකදී ඔහු අත් අඩංගුවට ගැන්මෙන් පසු කියා තිබේ.
ඔහු සතුව ව්‍යාජ පකිස්තාන හැඳුනුම්පතක් තිබී ඇති අතර මෙම ගෝත්‍රික කලාපය තුළ ඉකුත් සිව් වසර තිස්සේම පදිංචිව සිටි බවද ඔහු කියා ඇත.
මෙම ගෝත්‍රික කලාපය තුළ චෙච්නියානු ගරිල්ලන් සැඟවී සිටීම පුරුද්දක් නමුදු ඔහුගේ පෙනුම චෙච්නියානුයකුගේ නොවන බවද ප්‍රකාශිතය.
රොයිටර්
</ART>
<ART>
භීෂණ ක්‍රියා හෙළා දැකීමේ කරච්චි පෙළපාළියට 5000 ක්
කරච්චියේ දී
ඉකුත් මාසයේදී පමණක් ජීවිත 50 ක් පමණ අහිමි කළ ත්‍රස්තවාදී භීෂණ ක්‍රියා හෙළා දැකීම පිණිස කාන්තාවන් ඇතුළු සාම ක්‍රියාකාරීහු 5000 ක් පමණ පෙරේදා පාකිස්තානයේ කරච්චි නගරයට එක් රොක් වූහ.
`ත්‍රස්තවාදය එපා, සාමය ඕනා` “තුවක්කු එපා, පන්හිඳ ඕනා” වැනි පාඨ සහිත පුවරු සමග බැනර් හා ජාතික ධජ රැගත් ඔවුහු වීදි පුරා සැරූහ. මෙම රැළියේ ප්‍රමුඛත්වය දරණ ලද්දේ සින්ද් පළාත් ආණ්ඩුකාර ඉෂ්රාකුල් ඉබාද් හා මහ ඇමැති අලි මොහොමඩ් මහාර් විසිනි.
කරච්චියේ ජනතාවට අවශ්‍ය සාමය හා ආර්ථක සමෘද්ධියයි. ඉස්ලාම් ධර්මයේ නාමයෙන් සිදුකැරෙන ත්‍රස්තවාදයට අපි ඉඩ නොදෙමු යැයි ඉබාඩ් මෙහිදී කීවේය.
ඒ.එෆ්.පී.
</ART>
<ART>
අල් කයිඩා තර්ජනවලින් පසු විදේශ සහන කණ්ඩායම් ඉවතට
කුවේට්ටහි දී
අල් - කයිඩා සබඳතා ඇති සටන්කාමීන් විසින් ප්‍රහාර එල්ල කරන බවට කළ තර්ජනවලින් පසු නිරිතදිග පකිස්තානයේ මෙහෙයුම් කටයුතුවල නියැලි විදේශ සහන ආධාර කණ්ඩායම් කීපයක්ම එම කටයුතුවලින් ඉවත් කොට ඇති අතර එම කාර්ය මණ්ඩල ද ප්‍රදේශවලින් ඉවත් කැරගෙන ඇත. තලේබාන් හා අල් කයිඩා සටන්කාමීන් විසින් බලුකිස්තාන පළාතේ කුවේට්ටා අග නගරයේ විදේශ සහන සේවකයින්ට එරෙහිව මරාගෙන මැරෙන ප්‍රහාර එල්ල කරන බවට තර්ජනය කැර තිබේ. මේ තර්ජන හමුවේ අදාල කාර්ය මණ්ඩල හෝටල්වල රඳවා තිබේ. පොලිසිය පවසන්නේ එ. ජා. සරණාගත ඒජන්සිය හා වෙනත් විදේශ සහන කණ්ඩායම්වලට එල්ල වූ තර්ජනවලින් පසු ප්‍රදේශයේ ආරක්ෂාව තර කර ඇති බවය.
එ.ජා. සරණාගත කොමසාරිස් කාර්යාලයෙන් පැවැසී ඇත්තේ කුවේට්ට හි ඔවුන්ට අයත් කාර්ය මණ්ඩලය හය දෙනෙකුගෙන් සමන්විත අතර පූර්වාරක්ෂක පියවරක් වශයෙන් ඔවුන් හෝටල්වල රඳවා ඇති බවය.
ඔවුනට ජීවිත තර්ජන එල්ල කළ පණිවිඩයෙන්ම එම මරාගෙන මැරෙන ප්‍රහාර සැලසුම් කරන කණ්ඩායම් නායකයා තලේබාන් සාමාජික මුල්ලා හෂිම් සැග්සායි බව සඳහන් කැර ඇත. මෙම සටන්කාමීන්ගේ නිවාස ආසන්නයේ ඔවුන් ගැන විමසිලිමත්වීමට අතිරේක පොලිස් කණ්ඩායම් යොදවා ඇති බව ප්‍රකාශිතය.
රොයිටර්
</ART>
<ART>
රාජ්‍ය ගෞරව මැද රේගන් අවමඟුල සිකුරාදා
ලොස් ඇන්ජලීස් හිදී
”අමෙරිකානු ජනතාවට අවශ්‍ය නම් තමාට අවසන් ගෞරවය පුද කිරීමට ඔවුනට අවස්ථාව ලබා දිය යුතු බවට” කැර තිබූ අවසන් කැමැත්ත සපුරාලමින් ඉකුත් සෙනසුරාදා ලොස් ඇන්ජලීස් හි මියගිය අමෙරිකාවේ හිටපු ජනාධිපති රොනල්ඩ් රේගන් ගේ දේහය කැලිෆෝනියාවේ දී හා වොෂිංටනයේදී මහජන දැක්මට තැබෙනු ඇතැයි රේගන් ගේ මාණ්ඩලික ප්‍රධානි ජොවානි ඩ්රේක් පෙරේදා ප්‍රකාශ කළාය. ඔහුගේ දේහය ඊයේ කැලිෆෝර්නියාවේ තැන්පත් කැර තිබුණු අතර ශෝකී අමෙරිකානුවන් කැලිෆෝර්නියාව කරා එක් රොක් වෙමින් සිටි බව ප්‍රකාශිතය.
පවුලේ අය හා සමීප හිතෛෂීන් සහභාගි වූ පෞද්ගලික දේව මෙහෙයකින් පසු සිමි මිටියාවතේ රීගන් පුස්තකාල ගොඩනැගිල්ලේ මහජන දැක්ම සඳහා දේහය තැන්පත් කැරුණු අතර එය අඟහරුවාදා සවස වොෂින්ටනය බලා ගෙන යනු ඇති බව සඳහන් ය.
වොෂින්ටනයේ රොටුන්ඩා වෙත රේගන් දේහය රැගෙන යන්නේ අශ්ව කරත්තයකිනි. මෙහිදී එකම ඩ්‍රම් වාදකයකු පෙරටු කැරගත් අශ්ව කරත්තය ජනාධිපති ජෝන් එෆ්. කෙනඩිගේ අවමංගල පෙරහැර සිහිගන්වනු ඇතැයි පැවැසේ.
රාජ්‍ය ගෞරව මැද අවමඟුල් කටයුතු සිදු කැරෙන සිකුරාදා ජාතික ශෝක දිනයක් ලෙස ප්‍රකාශයට පත් කැර ඇත. එදින ජාතික දෙව් මැදුරේදී පැවැත්වෙන අවමංගල දේව මෙහෙයට ජනාධිපති බුෂ් ඇතුළු ලෝක නායකයෝ සහභාගි වෙති. බුෂ් මෙහිදී අවමංගල සභාව ඇමතීමට ද නියමිතය.
රේගන් ජනතාවගේ නායකයෙකුව සිටි බැවින්ම ඔහුට අවසන් ගෞරව දැක්වීමට ජනතාවට අවශ්‍ය බව නොඅනුමාන යැයි ඔහුගේ මාණ්ඩලික ප්‍රධානි ඩ්රේක් කීවාය.
ඔහුගේ අවසන් දින කීපය පිළිබඳ තොරතුරු පෞද්ගලික හේතු මත හෙළි කිරීම ඇය ප්‍රතික්ෂේප කළ නමුදු, ඔහු මියෙන අවස්ථාවේ ඔහුගේ බිරිඳ 52 හැවිරිදි නැන්සි හා දියණිය හා පුත්‍රයා ද එහි සිටි බව ඇය කීවාය.
ඊට අතිරේකව ඔහුගේ පළමු විවාහයේ හදා වඩා ගත් පුතු මයිකල් ද ඔහු මියගොස් සුලු වේලාවකට පසු එහි පැමිණ තිබිණ.
රොයිටර්
</ART>
<ART>
බසයක් පෙරැළී 38 ක් නසිති
ඉස්ලාමාබාද් හිදී
පාකිස්තානයේ කඳුකර නාතියාගාල් හිදී පෙරේදා රාත්‍රියේ මගී බස් රියක් ප්‍රපාතයට පෙරලීමෙන් 38 දෙනකු මියගොස් අට දෙනකු තුවාල ලබා ඇත.
වන්දනා ගමනකින් පසු ආපසු එමින් සිටියදී මේ අනතුර සිදුව ඇති අතර ගැඹුරු ප්‍රපාතයෙන් මළ සිරුරු ගොඩගැන්මට පොලිස් හා හමුදා ගැලවුම් කණ්ඩායම් වලට දැඩි වෙහෙසක් දැරීමට සිදුව ඇත.
රොයිටර්
</ART>
<ART>
<PIC>කැලිෆෝර්නියාවේ ´සිමි වැලි` හි පිහිටි ´රොනල්ඩ් රේගන් ජනාධිපති පුස්තකාලය` ට පිවිසෙන දොරටුව අබියස මල් පොකුරු තබමින් ඔහුට අවසන් ගෞරව දක්වන තරුණ යුවළක්.</PIC>
<PIC>ලොව ප්‍රමුඛ පෙළේ කාර්මික බලවතුන් වන කැනඩාව, ප්‍රංසය, ජර්මනිය, ඉතාලිය, ජපානය, රුසියාව, බ්‍රිතාන්‍යය සහ අමෙරිකාව යන රටවල රාජ්‍ය නායකයන් සහභාගි වන ජී. 08 සමුළුව ජෝර්ජියාවේ සැවැන්නාහි ´සී දූපතේදී` පැවැත්වීමට නියමිතය. අමෙරිකා ජනාධිපති බුෂ්ගේ අනුග්‍රාහකත්වයෙන් පැවැත්වෙන මෙම තිස් වැනි සමුළු වාරය පැවැත්වෙන ප්‍රදේශයේ ආරක්ෂාව දැනටමත් තර කර ඇති අතර වෙරළාරක්ෂක භට කණ්ඩායම් මුර සංචාරයේ යෙදෙන යාත්‍රාවක් මෙහි දිස්වෙයි.</PIC>
<PIC>ලෝකයේ වයස්ගතම ආසියානු ඇතා ලෙස සැලකෙන 86 හැවිරිදි 2003 පෙබරවාරියේ මියගිය ´ලිං වෑන්` ගේ අනුරුවක් ඊයේ තායිපේ සත්ව උද්‍යානයේදී ට්‍රේලරයක් මතට බාන අයුරුය මේ. දෙවන ලෝක යුද්ධයේදී බුරුමයේදි ජපන් හමුදාව විසින් කාලතුවක්කු ඇද ගෙන යාමට යොදා ගත් ´ලිං වෑන්` ජපන් හමුදාවේ පරාජයෙන් පසු යුද සිහිවටනයක් ලෙස චීන හමුදාවට තෑගි කැරිණි. 1949 දී චීන ජාතික හමුදාව සමග ඌ තායිවානයට යැවිණ.</PIC>
<PIC>ප්‍රංසයේ නෝමැන්ඩි වෙරළේ දී පෙරේදා පැවැති දෙවන ලෝක සංග්‍රාමයේ යුද විරුවන් සැමරීමේ උළෙලට සහභාගි වූ බ්‍රිතාන්‍ය ජාතික දරුවෙක්, එරට ධජය අතැතිව බේයෙක්ස්හි පොදු රාජ්‍ය මණ්ඩලීය සුසාන භූමියේ සිටි අයුරු.</PIC>
<PIC>පසුගිය සතිය තුළ පාකිස්තානයේ කරච්චි නුවර සිදු වූ ප්‍රචණ්ඩ ක්‍රියා හෙළා දකිමින් පෙරේදා පැවැති සාම රැළියකට සහභාගි වූ කාන්තාවන් පිරිසක්.</PIC>
<PIC>ප්‍රංසයේ පැවැති දෙවන ලෝක යුද විරුවන්ට ප්‍රණාමය පුද කිරීමේ 60 වැනි සාංවත්සරික ජාත්‍යන්තර උළෙලට සොල්දාදු ඇඳුමින් සැරසී පැමිණ සිටි කුඩා දරුවකු සමග මේ සිටින්නේ ප්‍රංස ජනාධිපති ජේකස් චිරාක් ය.</PIC>
</ART>
<ART>
අධිකරණයේ පෙනී නොසිට රේගන් මිය යාම ගැන දුකයි
- ලිබියා නායක ගඩාපි
ට්‍රිපොලි හිදී
ස්වකීය හදා වඩා ගත් දියණිය ඇතුළු පුද්ගලයන් 40 කට වැඩි පිරිසක් මියයාමට තුඩු දුන් 1986 අමෙරිකානු ගුවන් ප්‍රහාරය සම්බන්ධයෙන් කිසිදු නඩු විභාගයකට පෙනී නොසිටම, අමෙරිකාවේ හිටපු ජනාධිපති රොනල්ඩ් රේගන් මියයාම ගැන තමා අතිශයින් කණගාටුවට පත් වන බව ලිබියානු නායක මුවම්මර් ගඩාෆි පෙරේදා කීවේය.
ලිබියානු දරුවන් ගණනාවක් මියගිය, 1986 දී සිදු කළ මේ නිහීන අපරාධය පිළිබඳ අධිකරණමය සාධාරණත්වයක් ඉටුවීමට මත්තෙන් අධිකරණයක් හමුවට නොපැමිණම රේගන් මිය යාම දැඩි සංවේගයට කරුණකැයි ඔහු කීවේය. සමූහ ඝාතන අවි වැඩ පිළිවෙළ අත්හැරීමේ එකඟතාව මත ලිබියාව ජාත්‍යන්තර හුදකලාබවින් අත් මිදුණේ මෑතකදීය.
අමෙරිකානු යුද නිලධාරීන් දෙදෙනකු ඇතුළුව පුද්ගලයන් තිදෙනකු ඝාතනය වුණු බටහිර බර්ලි බෝම්බ ප්‍රහාරයකට ලිබියාව වරදකරු කරමින් 1986 අප්‍රේල් 15 දා ඊට ප්‍රතිචාර වශයෙන් ලිබියාවට එල්ල කැරුණු ගුවන් ප්‍රහාරයට අණ දුන්නේ රේගන් ය. මෙම ප්‍රහාරයේදී ගඩාෆිගේ 15 මසැති දියණිය ඇතුළු පුද්ගලයන් 40 කට වැඩි පිරිසක් මිය ගොස් තිබිණ.
රොයිටර්
</ART>
<ART>
උතුරු කොරියා න්‍යෂ්ටික සාකච්ඡා කල් දැමිය යුතුයි
-චීනය කියයි
ටෝකියෝ හිදී
උතුරු කොරියානු න්‍යෂ්ටික අර්බුදයට විසඳුම් පතා සිදු කැරෙන සය රාජ්‍ය සාකච්ඡාවේ තෙවැනි වටය උ. කොරියාව හා අමෙරිකාව අතර පවත්නා වෙනස්කම් අවම කැර ගැන්මකින් තොරව පැවැත්වීම ඵල රහිත බව පෙන්වා දෙන එහි සත්කාරක රට ලෙස සැලකෙන චීනය, එම සාකච්ඡා කල් දැමිය යුතුු බවට යෝජනා කැර තිබේ.
උතුරු දකුණු කොරියා, අමෙරිකාව, ජපානය, රුසියාව හා චිනය යන සය රාජ්‍යයන් ඇතුළත් සාකච්ඡාවේ තෙවැනි වටය ජූනි 21 ඇරඹිය යුතු බවට චීනය යෝජනා කර ඇතත් උ. කොරියා අමෙරිකා මතභේදයන් දැඩිව පවත්නේ නම් සාකච්ඡා කල් දැමිය යුතු බව කියා තිබේ.
ඉදිරි නොවැම්බරයේ පැවැත්වෙන අමෙරිකා ජනාධිපතිවරණයට කලින් දෙරට අතර එකඟතාවක් ඇතිවනු ඇතැයි අපේක්ෂිත නමුදු විශ්ලේෂකයන් කැරෙන් සාකච්ඡාවල සාර්ථකත්වය පිළිබඳ සැක පහළ වී තිබේ.
උ. කොරියාව ඔවුන්ගේ න්‍යෂ්ටික වැඩ පිළිවෙළ අත්හල යුතු බවට අමෙරිකාව කියා සිටින අතර යුද අවි තැනීමට නොව සෙසු අවශ්‍යතා සඳහා න්‍යෂ්ටික බල ගැන්වුම අවශ්‍ය බව කොරියාවෙන් පැවසී ඇත.
රොයිටර්
</ART>
<ART>
රටේ සියලුම ගොවි බිම් ජනසතු කරනවා පෞද්ගලික ඉඩම් කිසිවක් නෑ
සිම්බාබ්වේ රජය කියයි
හරාරේ හිදී
සිම්බාබ්වේ හි සියලු ගොවි බිම් ජනසතු කොට ඒවා අනූ නම අවුරුද්දකට ගොවීන්ට බදු දීම සඳහා එරට රජය සූදානම් වන බව ඉඩම් ප්‍රතිසංස්කරණ හා යළි පදිංචි කිරීමේ අමාත්‍ය ජෝන් එන්කෝමෝ පෙරේදා ප්‍රකාශ කැර තිබේ.
මෙය සුදු ජාතිකයන් සතු ගොවි බිම් අත්පත් කැර ගැන්මේ රාජ්‍ය ව්‍යාපාරයේම දිගුවක් බව පවසන වාණිජමය ගොවි සාමූහිකයක් වසර කීපයක් තිස්සේ පවත්නා ආහාර හිඟයෙන් පසුත් වාණිජ කෘෂිකර්මය සඳහා බැංකු ආධාර ලැබීම ඉන් තවදුරටත් ඈත් කෙරෙන බව කියා තිබේ.
එහෙත් එන්කෝමෝ පවසන්නේ සියළු ඵලදායී ගොවි බිම් ජනසතු කිරීමේ පරම අධිෂ්ඨානයෙන් තව තවත් ඉඩම් අත්පත් කැර ගැන්මට රජය පියවර ගෙන ඇති බවය. මේ අනුව වගා බිම්වල සිට කසල ගොඩ ගැසෙන බිම් දක්වා වූ සියලු ඉඩම් ජනසතු කරන බවද ඔහු කීවේය.
අවසානයේදී රටේ සියලු ඉඩම් රජය සතුවන අතර පුද්ගලික ඉඩම් ලෙස හැඳින්වෙන කිසිවක් නොපවතිනු ඇතැයි ඔහු පවසා ඇත්තේ බදු දීම ගැන සලකා බලනු පිණිස ගොවි බිම් රජයට ලබා දෙන ලෙස ගොවීන්ගෙන් ඉල්ලා සිටිමිනි.
ඉඩම් අහිමි කලු ජාතිකයන් යළි පදිංචි කරවිම සඳහා ක්‍රියාත්මක ජනාධිපති රොබට් මුගාබේ ගේ මතභේදාත්මක වැඩ පිළිවෙළ යටතේ ඉකුත් සිවු වසර තුළ සුදු ජාතික වාණිජ ගොවීන් 4500 කගෙන් 2/3 ක පමණ ඉඩම් රජයට පවරා ගැනිණ.
දැන් මෙම ජනසතු කිරීමේ අදහස අලුත් දෙයක් නොවන බවත් ඉඩම් අත්පත් කිරීමේ පනතින් සිදුවන්නේ එයම බවත් ඉඩම් අත්පත් කැර ගැන්මට එරෙහි වූවන් ප්‍රකාශ කැර තිබේ.
ගොවි නිෂ්පාදනය පහත වැටී ඉකුත් සිවු වසර තිස්සේ පවත්නා ආහාර හිඟය මුගාබේ ගේ සුදු ජාතික ඉඩම් පවරා ගැන්මේ ක්‍රියාවලියේ ඵලයක් බවට ඔවුහු චෝදනා කරති.
වත්මන් ඉඩම් ජනසතු ව්‍යාපාරයට අදාල කාල සටහනක් ඉදිරිපත්ව නැතත් ඵලදායී ඉඩම් 'සදාකාලිකව ලබාදීම' යටතේ 99 බද්දට ලබාදෙන බව හා වනජීවී හා වනරක්ෂිත විසිපස් වසරක බද්දට යටත් කැරෙන බවත් කියා ඇත.
මුගාබේ ගේ ඉඩම් ප්‍රතිපත්තිය බටහිර රටවල දෝෂ දර්ශනයට ලක්ව ඇතත් බ්‍රිතාන්‍ය යටත් විජිතකරණය යටතේ සුදු ජාතිකයන් සරු බිම් ඩැහැගැන්මෙන් ඉඩම් අහිමි කලු ජාතිකයන්ට යළි එම බිම් ලබාදීම සිදුකළ යුත්තක් බව ඔහු කියා තිබේ.
රොයිටර්
</ART>
<ART>
'අපරාධ චෝදනා ලත් ඇමැතිවරුන් ඉවත් කරන්න'
විපක්ෂයේ ඝෝෂා මධ්‍යයේ ඉන්දීය පාර්ලිමේන්තුව අත්හිටවේ
නවදිල්ලියේ දී
අපරාධ පිළිබඳ චෝදනා ලැබ සිටින ඇමැතිවරුන් රජයෙන් පන්නා දැමිය යුතු බව ඉල්ලමින් පෙරේදා පාර්ලිමේන්තුව රැස්වූ අවස්ථාවේ ඉන්දීය විපක්ෂය ඝෝෂා කිරීම නිසා දවස පුරා පාර්ලිමේන්තු කටයුතු අත්හිටුවි ඇත.
පෙරේදා පාර්ලිමේන්තුව ඇරඹි සුළු වේලාවකින් පසු හිටපු ආරක්ෂක ඇමැති ජෝර්ජ් ෆර්නැන්ඩස් ප්‍රමුඛ විපක්ෂ මන්ත්‍රීවරු සභා ගැබ මැදට පැමිණ චෝදනා ලත් ඇමැතිවරු රජයෙන් නෙරපිය යුතු බවට හඬ නගමින් 'ලජ්ජයි ලජ්ජයි' යනුවෙන් කෑ ගෑහ.
මේ තත්ත්වය යටතේ දිවා භෝජනය තෙක් පාර්ලිමේන්තුව කල් තැබුණද යළි රැස්වීමෙන් පසුවද තත්ත්වයේ වෙනසක් නොපැවැතීම නිසා එදිනට නියමිත පාර්ලිමේන්තු කටයුතු සියල්ල අත්හිටුවීමට කතානායක සොම්නාත් චැටර්ජි පියවර ගත්තේය.
මේ හා සමාන වාතාවරණයක් ඉස්මතුවීමෙන් ඉහළ මන්ත්‍රී මණ්ඩලයද ඊයේ වනතුරු කල් දමා තිබිණ. එහිදී විපක්ෂයේ සුෂ්මා ස්වරාජ් පවසා තිබුණේ ඔවුන්ගේ ඉල්ලීම්වලට කන් දෙන තුරු විපක්ෂ සහයෝගයක් ලබා නොදෙන බවය.
අගමැති මන් මෝහන් සිං ගේ රජයේ ඇමැතිවරු තිදෙනකුට එරෙහිව චෝදනා පවත්නා මුත් පූර්ව රජයේ ඇමැතිවරුන් සමහරකටද එවන් චෝදනා පැවැති බව පෙන්වා දෙන රජය විපක්ෂය දෙබිඩි පිළිවෙතක පිහිටා කටයුතු කරන බව කියා තිබේ.
ඒ. එෆ්.පී.
</ART>
<ART>
ඇෆ්ගන් සටන්කාමීන් 23 ක් ඝාතනය කරලා
කන්දහාර් හිදී
සැප්තැම්බර් මස පැවැත්වෙන මැතිවරණය සඳහා ආරක්ෂක තත්ත්වය තහවුරු කිරීම වෙනුවෙන් පෙරේදා පැවැත්වූ මෙහෙයුමකදී දකුණු ඇෆ්ගනිස්තානයේ රැඳවුණු අමෙරිකා හමුදාව සමග එක්වූ ඇෆ්ගන් බලකායන් ගුවන් ප්‍රහාරවල සහාය මැද සටන්කාමීන් 23 දෙනකු ඝාතනය කැර තිබේ. ඩායි වොපාන් ප්‍රදේශයේදී එල්ල කළ මෙම ප්‍රහාරවලදී අමෙරිකානු සෙබලුන් දෙදෙනකු හා ඇෆ්ගන් සටන්කරුවන් කීප දෙනකු තුවාල ලබා තිබේ.
ඉහත කී ප්‍රදේශයේදී තලේබාන් සටන්කාමීන් 21 දෙනකු ඝාතනය වී ඇති අතර ඉන් එක් අයෙකු සතුව චෙච්නියානු විදේශ ගමන් බලපත්‍රයක් තිබී ඇත. මීට අතිරේකව හෙල්මන්ඩ් ප්‍රදේශයේදී තවත් ගරිල්ලන් දෙදෙනකු ඝාතනය වී තිබේ.
රොයිටර්
</ART>
<ART>
ගණිකා චෝදනා මත ඇමැතිකමෙන් ඉවතට
ලීමා හිදී
පීරු රාජ්‍යයේ කෘෂිකර්ම ඇමති ජෝස් ලියොන් ගණිකාවන් හා බැඳුණු චෝදනාවක් හේතුකොට ගෙන ඉකුත් සඳුදා ඇමැති ධූරයෙන් ඉල්ලා අස්විය. තෙවසරක් තිස්සේ එරට පාලනය කරන ජනාධිපති අලිජැන්ද්‍රෝ ටෝලිඩෝ ගේ රජයෙන් ඉවත්වු හයවැන්නා ඔහු බව ප්‍රකාශිතය.
ජෝස් ලියොන් ඇමැති ධූරයට පත්වී හය මසක් ගතවීමෙන් පසු මෙසේ ඉල්ලා අස්වූයේ ඔහුගේ පුතුට අයත් හෝටලයකදී අමුත්තන්ට බාල වියේ ගණිකාවන් සැපයෙන බවට කැරී ඇති චෝදනාව නිසාය. ඔහු මෙම චෝදනාව ප්‍රතික්ෂේප කරයි. ලියෝන්ට කලින් ඇමැතිවරු පස් දෙනෙකුම විවිධ චෝදනා යටතේ රජයෙන් ඉවත්ව ඇති අතර ඉන් එක් අයෙකු උප ජනාධිපතිවරයා ය.
මේ තත්ත්වය යටතේ ඇමැතිවරුන් තෝරාගෙන ඇති ආකාරය පිළිබඳව චෝදනා එල්ල වී ඇති ජනාධිපතිවරයාට නාමික නායකයකු වශයෙන් රැඳි සිට අගමැතිවරයාට රට පාලනය බාර දෙන ලෙස දේශපාලන අංශවලින් ඉල්ලීමක් කැර ඇතැයිද පැවසේ.
රොයිටර්
</ART>
<ART>
නේපාල පාසලකට බෝම්බ ප්‍රහාරයක්
නේපාල ගරිල්ලන් විසින් කත්මන්දු අගනුවරට තදාසන්න පාසලකට ඊයේ අලුයම එල්ල කළ ප්‍රබල බෝම්බ ප්‍රහාරයකින් බස්රථ කිහිපයක් සහ පරිගණක යන්ත්‍ර විශාල සංඛ්‍යාවක් විනාශවී ඇතැයි පොලිසිය පැවසීය.
ප්‍රහාරය එල්ල වන අවස්ථාවේ පාසල වසා තිබීම නිසා ජීවිත හානි කිසිවක් සිදුවී නැතැයි වාර්තා වෙයි.
නේපාල ශිෂ්‍ය පෙරමුණක් විසින් පාසල් වර්ජනය කරන ලෙස දන්වා තිබීම නිසා මේ සතිය පුරා බොහෝ පාසල් හිස්ව පැවතිණ.
සමස්ත නේපාල ජාතික ස්වාධීන ශිෂ්‍ය සංගමය ලෙස හඳුන්වන මේ ශිෂ්‍ය සංවිධානය පාසල් වර්ජනය කැඳවා ඇත්තේ තම සංගමය ත්‍රස්තවාදී සංවිධානයක් ලෙස අලවා ඇති ලේබලය ඉවත් කරන ලෙස රජයට බල කරමිනි.
රොයිටර්
</ART>
<ART>
ඉරාක පාලනය සම්බන්ධ යෝජනාවට ආරක්ෂක මණ්ඩලයේ පූර්ණ අනුමැතිය
එක්සත් ජාතීන්
ඉරාකය අත්පත් කැරගැන්ම ජූනි 30 වන විට නිල වශයෙන්ම නිමා කැරෙන පරිදි එ.ජා. ආරක්ෂක මණ්ඩලයට ඉදිරිපත් කැරුණු අමෙරිකා - බ්‍රිතාන්‍ය යෝජනාව පෙරේදා එහිදී ඒකච්ඡන්දයෙන් සම්මත විය.
ස්වාධීන අන්තර් වාර පාලනයක් ඉරාකය සඳහා අනුමත කිරීමට අතිරේකව අමෙරිකාව ප්‍රමුඛ සන්ධාන හමුදාවෙන් සාමය සුරැකීම ද ඉන් අනුමත විය.
ආරක්ෂක මණ්ඩලයේ ඒකච්ඡන්දයෙන් සම්මත වූ මෙම යෝජනාව වැදගත් සන්ධිස්ථානයක් වන බවත් ඒ අනුව ජූනි 30 දා ඉරාකය යළි ස්වාධීන පාලනයකට හිමිකම් කියන අතර එය ප්‍රජාතන්ත්‍රවාදී ඡන්දයකින් තේරෙන ආණ්ඩුවක් සඳහා වන ගමනේ තවත් ඉදිරි පියවරක් බවත් මේ මස අගදී ඉරාකයේ අමෙරිකානු තානාපති බවට පත්වන ජෝන් නිග්‍රොපොන්ටෙ කීවේය.
මේ අතර ජෝර්ජියාවේ සමුද්‍ර දිවයිනේ විවෘතවුණු ජී. 8 රටවල සමුළුව අරඹමින් එ.ජා. ආරක්ෂක මණ්ඩලයෙන් සම්මත වූ යෝජනාව ඉරාක ජනතාවගේ ජයග්‍රහණයක් බව අමෙරිකානු ජනාධිපති බුෂ් කීවේය.
මෙම යෝජනා සම්මුතිය අනුව 2005 ජනවාරි මාසයට පෙර සංක්‍රමණික රජයක් සඳහා ඡන්ද විමසීමක් පැවැත්විය යුතු අතර නව ව්‍යවස්ථාවක් සැකසීමෙන් පසු 2006 ජනවාරි 31 වනවිට ස්ථිර රජයක් ඉරාකයේ බිහිවිය යුතුය. මෙහිදී ව්‍යවස්ථා සැකැස්මට මැතිවරණ ක්‍රියාදාමයට හා තවත් කටයුතුවලට එ. ජා. සහාය ලැබිය යුතු බවත් එහි සඳහන් විය. ඒ සමගම ඕනෑම අවස්ථාවක අමෙරිකානු හමුදාවට ඉරාකයෙන් පිටවීමට අණදීමේ අයිතිය අතුරුවාර රජයට හිමිවන අතර 2006 ජනවාරි 31 වනවිට බහු ජාතික බළකායේ කාලය ඉකුත් වන බව ඉන් ප්‍රකාශ වී තිබේ.
රොයිටර්
</ART>
<ART>
<PIC>බංග්ලාදේශයේ ඩකා අගනුවර මධ්‍යයේ පිහිටි සය මහල් ගොඩනැගිල්ලක් පෙරේදා කඩා වැටීමෙන් කුඩා දැරියක ඇතුළු සිව් දෙනෙක් මරුමුවට පත්වූහ. එහි සිර වී සිටි විසි දෙනකු පමණ නිරුපද්‍රිතව බේරා ගන්නට සහන කණ්ඩායම් සමත් වූ නමුදු තවත් 20 ක් පමණ එතුළ මිය ගොස් ඇතැයි විශ්වාස කෙරේ. සුන්බුන් වලට යට වූ කාන්තාවකගේ අතක් පමණක් පිටතට මතු වි ඇති අයුරු ඡායාරූපයෙන් දැක්වෙයි.</PIC>
<PIC>රොනල්ඩ් රේගන් මෘතදේහය ඊයේ සවස කැලිෆෝර්නියාවෙන් වොෂින්ටනයට ගෙන ඒමට නියමිතව තිබුණු අතර එහිදී 1,50,000 ක පමණ ජනතාවක් ඔහුට අවසන් ගෞරවය පුද දෙනු ඇතැයි අපේක්ෂිතය. කැලිෆෝර්නියාවේදී නාවික විරුවෙකු සිය පුත්‍රයා සමගින් මෘතදේහයට ආචාර කරන අයුරුයි මේ.</PIC>
<PIC>අමෙරිකාවේ ජෝර්ජියා ප්‍රාන්තයට අයත් මුහුදු දිවයිනේදි (සී අයිලන්ඩ්) පෙරේදා ඇරැඹි ලෝකයේ ප්‍රධාන කාර්මික රටවල සමුළුවට පැමිණි බ්‍රිතාන්‍ය අගමැති ටෝනි බ්ලෙයාර් සහ (දකුණේ සිට දෙවැන්නා) ඔහුගේ බිරිඳ චෙරී (දකුණේ) උණුසුම් ලෙස පිළිගන්නේ අමෙරිකා ජනාධිපති බුෂ් සහ බිරිඳ ලෝරා (වමේ සිට දෙවැන්නිය) විසිනි. මැද පෙරදිග රටවල ප්‍රජාතන්ත්‍රවාදී සහ ආර්ථික ප්‍රතිසංස්කරණ කටයුතු කඩිනම් කිරීම සහ ඉරාකයේ අනාගතය මෙම සමුළුවේ ප්‍රධාන මාතෘකා වනු ඇතැයි පැවසේ.</PIC>
<PIC>ඉන්දුනීසියාවේ 'බ්‍රෝමෝ සහ 'අවු' යන ගිනි කඳු දෙක එකවිටම වාගේ සක්‍රිය වී ඇති අතර බ්‍රෝමෝ ගිනි කන්ද පුපුරා යාමෙන් මැලේසියානු හා ඉන්දුනීසියානු සංචාරකයින් දෙදෙනකු මියගොස් තවත් පස් දෙනකු තුවාල ලබා ඇතැයි පැවසේ. ඡායාරූපයේ දැක්වෙන්නේ පුපුරණ බ්‍රෝමෝ ගිනි කන්දෙන් දුම් කඳ අහසට නැගෙන හැටිය. ඉන් පාපන්දු තරම් සදිසි ගල් කුට්ටි විසිවූ බව ප්‍රකාශිතය. දෙදිනක් තිස්සේ සුළු භූ කම්පන ඇතිවීමෙන් පසු හදිසියේම මේ ගිනිකඳු පුපුරා ඇති අතර 'අබු' ගිනිකන්ද වඩ වඩාත් දරුණු ස්වරූපයක් පිළිබිඹු කරන බවද කියැවේ. සක්‍රීය වන ගිනි කඳු 100 ක් පමණ ඉන්දුනීසියාවේ පවතී.</PIC>
<PIC>ගැබෝන් වෙරළට නුදුරුව ගීනියා බොක්කේ නොගැඹුරු මූදු තීරයට මගීන් 29 දෙනකු සහිත ගුවන් යානයක් පෙරේදා කඩා වැටීමෙන් බොහෝ දෙනකු මියගොස් ඇතැයි සැලකෙන අතර මියගිය අයෙකුගේ සිරුරක් සොයාගත් බවත් දස දෙනකු බේරාගන්නා ලද බවත් ප්‍රකාශිතය. එන්ජිමේ දෝෂයකින් කඩා වැටුණු මෙම යානයේ සුන් බුන් අතරින් ගැලවුම් කණ්ඩායම් රැගත් බෝට්ටු ගමන් කරන සැටි වෙරළේ සිටිනවුන් බලා සිටින අයුරුයි මේ.</PIC>
</ART>